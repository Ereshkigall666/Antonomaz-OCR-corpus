22
Si que remontans ſur leurs beſtes,
Ils veulent ruiner les conqueſtes
Du feu Roy voſtre bon mary,
Qui dans le Ciel en eſt mary,
 Mais c’eſt pour vanger la querelle
D’vn Roy qui eſt ſous ma tutelle;
Et c’eſt ſa ſeule authorité,
Qui m’a à ce faire porté;
Mais mal. elle n’eſtoit point bleſſée,
Elle n’auoit que faire de ſaignée,
Et peut-eſtre que la douceur
Auroit mieux fait que la rigueur.
Puis nous auons Lettres Patentes,
Que les Regens ou les Regentes,
Ne ſont pas les originaux
Des cenſiues & droicts Royaux,
N’en eſtans que depoſitaires,
Et qu’on peut dedans ces affaires,
Leur oppoſer viſte la loy,
Quant il font de leurs quant à moy,
Et par tres-humbles remonſtrances
Traitter auec les Eminences.
Et nota que cette iournée,
Qui auoit eſté deſtinée
Au Te Deum, & aux ébas,
Pour auoir mis la Flandre à bas,
Et frotté par mainte victoire,
Gens qui de peur auoient la foire,
 Fut changée en cris & rumeurs,
Qui ne faiſoient qu’aigrir les cœurs.
Monſieur le Bourgeois prend les armes,
Qui n’eſt pas ſot dans ces allarmes,
Non tant pour ſe faire raiſon,
Que pour deffendre ſa maiſon,
Et pour deſtourner le pillage
Qui menaçoit ce grand village.
Du depuis la braué Cité,
Se ſoumit à ſa Majeſté: