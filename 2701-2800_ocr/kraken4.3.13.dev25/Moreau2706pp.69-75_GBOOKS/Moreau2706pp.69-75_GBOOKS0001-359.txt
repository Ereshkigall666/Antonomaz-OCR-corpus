ſans pouuoir, ſur ceux-là meſme qui n’ont ny bien ny
honneur, que celuy qu’ils tiennent de la bonté & des gra¬
tifications de Sa Majeſté.
Pour ſe diſpenſer des Loix du Royaume, il faut le
quitter, & ſe deporter du droit de Bourgeoiſie; & pour ne
point eſtre ſouſmis aux Parlemens, ny à la Iuſtice de nos
Rois, il faut abandonner les biens & les Seigneuries que
l’on poſſede dedans l’Eſtat, & viure auec tant de vertu, &
tant d’equite auec ſes Concitoyens, que le bras ſeculier
ne ſoit point obligé & contraint d’interpoſer ſon pouuoir &
ſon authorité pour punir tant de crimes, maintenir tant
de pauures Preſtres, & deffendre tant de bons Fermiers
contre les violences, l’auarice & les vexations de Meſſieurs
les Eueſques, qui teſmoignent aſſez par leur conduite &
leurs propres deportemens, que les biens de la terre leur
ſont plus chers & plus precieux, que les eternels & les
celeſtes; & qu’ils ayment mieux leurs dixmes, & leurs
Seigneuries en trop grand nombre, que les ames & le
ſalut des hommes qui leur ſont donnez de Dieu, pour eſtre
inſtruits par leurs bonnes œuvres & leurs predications,
& ſecourus dedans leur pauureteé des biens temporels, dont
ils ne ſont que diſpenſateurs & vſufructiers, pour les
employer en aumoſnes & en charitez.
Toute la France eſtant teſmoin, & vn million de ruinez
& d’affligez crians ̀ haute voix, que de tous les Eueſques