temps qui reſtoit propre à tenir la campagne, l’on marcha
vers le Milanois, avec deſſein de ſurprendre Tortone, ville
ſituée entre Genes, & Milan, ſiege d’Eueſché, & dans vn
pays gras & fertile, capable de donner quartier d’hyuer aux
troupes, & facilité à la conqueſte entiere du Milanois. Cette
ville fut priſe d’abord. Mais la Citadelle qui la commande,
& qui eſt en lieu eminent, ſe trouua beaucoup plus forte,
que ne diſoient ceux qui auoient propoſé l’entrepriſe.
Outre que huict cents ſoldats ſortis d’Alexandrie, qui en
eſt voiſine, s’eſtoient iettez dedans, qui faiſoient auec la
garniſon ordinaire, enſemble quelque milice, & les paiſans
refugiez, quinze cents hommes, tant ſoldats, que Bandiz,
ou paiſans. L’Espagne ne craint rien tant que de perdre ce
beau Duché de Milan. Le Comte de Sirüella, qui en eſtoit
pour lors Gouuerneur, fait vn effort pour ſecourir Tortone.
Il tire les Garniſons de toutes les places du Piedmont, il en
compoſe vne armée plus forte en nombre d’hommes que
celle des aſſiegeans. Il s’auance ſur la fin d’Octobre pour
ietter du ſecours dans la place. Mais trouuant vn grand
ordre par tout, deux Princes vigilans, & le comte du Pleſſis
Pralin, depuis Mareſchal de France, bien reſolus à le rece¬
uoir, il n’oſe tenter le combat. Il ſe retire dans les villes
voiſines, à deſſein de coupper chemin à nos viures, & de
nous faire perir de neceſſité. Elle fut grande, ſans doute, &
ſans la conſtance du Duc, qui l’opiniaſtra contre tout le
monde, l’on ſe fut retiré, veu meſme la bonne nouuelle qui
fut apportée au Camp, de la priſe de Verrûe, qui eſtant
degarnie d’hommes pour ſa deffenſe, fut emportée par les