auoit alliance auec Meſſieurs les Eſtats, qu’elle ne vouloit
rien faire ſans eux, & qu’il falloit attendre leurs Ambaſſa¬
deurs, qui n’eſtoient pas encore dans l’Aſſemblée. Six mois
s’eſcoulerent, depuis que le Duc de Longueville fut à
Munſter, & Meſſieurs d’Anaux & de Seruient, y auroient
eſté des-ja prés de deux ans, quand les Ambaſſadeurs des
Prouinces Vnies y arriuerent. Le Comte de Peeranda
tourne auſſi-toſt toutes ſes penſées à les flatter par des
baſſeſſes inoüies. Il leur donne le Tiltre d’Eaxcellence, les
Traicte comme Ambaſſadeurs d’vne ancienne Republique,
leur rend la premiere viſite, leur donne la droite, & le pas
chez luy & quitte en vn moment cette ſouueraineté debatuẽë
par vne guerre, quaſi continuelle, depuis quatre-vingts
ans & plus. Pour coupper court, en fort peu de temps, les
voila bien auancez dans leur Traicté. La France repreſente
à ſes amis, leur obligation mutuelle, qu’vn des Alliez ne doit
pas auancer vn pas deuant l’autre, & que quand il ſera prié
de ſurſoir, il doit en meſme temps differer toutes choſes,
iuſqu’à̀ ce que l’autre ait mis ſes affaires au meſme point
que ſon confoederé. Il ſeroit ennuieux de rapporter les
choſes par le menu. Les Eſpagnols accordent àd Meſſieurs
les Eſtats ſoixante ou quatre-vingts articles, qui leur auoient
eſté preſentez pour faire la Treſve, & rien n’empeſchoit
qu’elle ne fut concluë entre-eux, que la honte de manquer
ſi ouvertement à l’alliance contractée auec la France.
Les Miniſtres d’Eſpagne, voyans qu’il y auroit peine àd
porter Meſſieurs les Eſtats à faire ce manquement, s’adui¬
ſent, de les rendre comme Mediateurs du Traicté, au lieu