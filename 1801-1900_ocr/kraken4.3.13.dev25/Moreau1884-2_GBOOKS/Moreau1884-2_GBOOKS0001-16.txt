11
les Peuples; & leur faire entendre que le Roy, pour le
reſtabliſſement de ſon Authorité & du repos public,
ajugé à propos de faire arreſter les Princes.
Et pour me donner occaſion de regagner l’affection
des Peuples, la Reyne m’enuoyera negocier la Paix,
auec laquelle, ie croy pouuoir retourner en ſeureté.
En cas que les Parlcmens faſſent des Remonſtran¬
ces, il les faudra entendre, & ne reſpondre autre choſe
ſinon, que ſa Majeſté y aura eſgard, lors que le bien
de ſes affaires le permettra.
Si Paris teſmoigne trop de chaleur pour l’intereſt
de Mr. le Duc d’Orleans, & des Princes, Il faudra le
menaſſer de l’abſence du Roy, qui pour le chaſtier de
tous les emportemens du Peuple, ira eſtablir ailleurs
le principal ſiege de ſa Reſidence.
Il ne faut rien obmettre pour gagner, ou pour per¬
dre Madamoiſelle de Beaumont, puis qu’elle parle ſi
librement au Roy.
Sur tout, on ne manquera pas d’aſſeurer Madame
Dampus de mon affection, & qu’outre les cinquante
mil eſcus que ie luy ay promis, ie ne manqueray pas
de ſolliciter puiſſamment aupres de la Reyne, l’affaire
qu’elle m’a faitrecommander par mon Neveu le Duc
de Mercœur, lors qu’il m’eſt venu voir.
On aſſeurera le petit Bartet, Brachet, & generale¬
ment tous ceux qui m’aduertiſſent de ce qu’il ce paſſe
dans Paris, que i’auray ſoin de leurs fortunes.