tenuë à Ruel en 1649.
33
doiuent, à peine d’eſtre traittez comme rebelles.
La Cour de Parlement de Paris renoncera à toutes
ligues, aſſociations & traittez qu’elle pourroit auoir
faits contre le ſeruice du Roy, tant dedans le Royau¬
me qu’auec les ennemis de cette Couronne, & ſera
la lettre de creance, enſemble la creance de l’Enuoyé
de la part de l’Archiduc Leopold tirée des Regiſtres
de ladite Cour de Parlement, & miſe entre les mains
de Sa Majeſté.
Tous les deniers, meubles, vaiſſelle d’argent, &
papiers pris & enleuez aux particuliers, ou qui auront
eſté vendus, leur ſeront rendus & reſtituez s’ils ſont
en nature, ſinon la juſte valeur d’iceux, dont leſdits
particuliers ſeront creus par ſerment, tant pour la
qualité que la quantité: Et quant aux deniers des
tailles, des fermes, des gabelles, des Aydes, des cinq
groſſes fermes, & du conuoy de Bourdeaux qui ont
eſté pris & enleuez, ſeront rendus à Sa Majeſté, & ne
pourront leſdits fermiers des gabelles, des Aydes, des
cinq groſſes fermes, & payeurs des rentes des tailles
eſtre pourſuiuis ny contraints pour le payement des
 rentes eſtant ſur leſdites fermes & tailles pendant le
temps dont il ſera conuenu.
La Baſtille, enſemble l’Arſenal auec tous les ca¬
nons, boulets, grenades, poudres & autres munitions
de guerre ſeront remis entre les mains de Sa Majeſté.
Que les modifications apportées tant par la
Chambre des Comptes que par la Cour des Aydes
ſur la Declaration du mois d’Octobre dernier, ſe¬
ront reuoquees.