16
De mouſquets, de piques, d’hallebardes,
De faux, de pieux, & autres armes:
Mais auant que d’eſtre aſſemblés,
Les ennemis eſtoient entrés:
Les femmes montoient aux feneſtres,
Iettant des cailloux ſur leurs teſtes,
Ce qui plus irrita leur rage,
N’eſpargnant ny ſexe, ny à̂ge.
On n’entend rien de tous coſtés,
Que cris de mourans, ou bleſſés.
Voyant bien que s’en eſtoit fait,
L’vn fuyt emportant ſon paquet,
L’autre taſche de ſe ſauuer,
Auec ce qu’il peut emporter.
Vne autre enfile la venelle,
Sans lanterne, ny ſans chandelle,
Apprehendant d’eſtre connû,
Encore bien qu’il fuſt tout nû.
Il ne reſtoit plus à forcer,
Que l’Egliſe de ſainct Leger,
Où quantité de pauures filles,
Qui eſtoient belles, & gentilles,
S’eſtoient venuës refugier,
Ayans leur honneur à garder.
Ha! bon Dieu, faut-il que ie die,
Qu’auſſi toſt vne troupe impie,
Sans reſpecter voſtre Maſon,
Entra jurant voſtre ſainct Nom?
Se jetta ſur ces pauures filles,
Qui eſtoient plus mortes que viues:
Elles voulurent ſe deffendre,
Mais enfin il ſe fallut rendre,
Et ſouſmettre à la diſcretion,
De leur brutale paſſion,
Rauiſſant leur virginité,
Au Temple de la pureté.
Ha!