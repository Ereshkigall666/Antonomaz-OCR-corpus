 15
Cela m’obligea d’arreſter,
Pour les entendre clabauder,
La premiere de cette ſorte,
Qui n’auoit pas l’ame trop forte,
S’arrachoit ſi fort les cheueux,
Alleguant qu’il valoit bien mieux,
Finir promptement ſa miſere,
Que d’eſtre eſclaues de la guerre.
Vne autre qui venoit aprés,
Pleuroit ſes parens treſpaſſés,
Elle eſtoit ſi inconſolable,
Que rien ne luy ſembloit aymable.
La troiſieſme qui auoit plus de cœur,
Pour commander à ſa douleur,
M’entretient vn peu longuement,
Du ſac, ou du ſaccagement,
De ſa Ville, Bourg, & Chaſteau,
Ou de quelque autre lieu nouueau,
Nommés-le comme il plaira,
Car pour moy ie le laiſſe là.
Pour commencer donc ce recit,
C’eſtoit enuiron la minuict,
Qu’on vint attaquer cette place,
Deffen duë par la populace;
N’attendant rien moins que cela,
La ſentinelle crie qui va là?
Les aſſaillans font grand ſilence,
Pour abuſer noſtre ignorance,
Et comme ils ſont hommes ruſez,
Ils paſſent d’abord nos foſſez,
Faiſant eſtat de nous ſurprendre,
Approchent ſans ſe faire entendre:
Dreſſent auſſi-toſt leurs eſchelles
Qui reſueillent nos ſentinelles.
A ce bruit on donne l’allarme,
Là deſſus tout le monde s’arme,