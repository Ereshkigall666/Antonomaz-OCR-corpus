6
Ou bien implorez le ſecours
Des Mulets d’Auuergne & de Tours,
Tenez bon, conſultez l’Oracle,
Vous n’irez pas tous ſeuls aux coups,
Car tous les Aſnes du Bazacle
Ont le meſme intereſt que vous.
La Proeureuſe eſt en danger,
Il l’a pourroit auſſi manger,
Si la faim quelque iour le preſſe,
Excitant ſes boyaux goulus;
Il croira que c’eſt vne Aſneſſe,
Quand il ſera monté deſſus.
Pariſiens où eſt voſtre cœur,
De ſouffrir que ce Procureur
Vous traitte comme des canailles,
Qu’il ait vos Citoyens meurtris,
Car eſtant né dans vos murailles,
Cét Aſne eſt enfant de Paris.
Prenez les armes, vangez-vous,
Et luy donnez cent mille coups,
Dépeſchez toſt, vous l’auez belle,
Maintenant qu’on eſt en repos;
Si la guerre ſe renouuelle,
Il vous mangera iuſqu’aux os.
