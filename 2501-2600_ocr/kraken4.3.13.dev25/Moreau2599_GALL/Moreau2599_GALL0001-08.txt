Menez vos Aſnes, Plaſtriers,
Auecque ceux d’Auberuilliers,
Que ce gourmand ne les attrape;
Courez vifte, & doublez le pas.
Car meſme à la Mule du Pape
Il ne luy pardonneroit pas.
 Pauures Meuſniers que ie vous plains,
Puis qu’il faudra deſſus vos reins
Porter le bled & la farine,
Comme des Cheuaux de Relais,
Car ſi l’on auoit la famine
Il mangeroit tous vos Mulets.
Fuyez la rage des ſes dents,
Poëtes, Rimeurs impudents,
Voſtre ignorance vous condamne,
Vos Burleſques n’en peuuent plus,
Voſtre Pegaſe n’eſt qu’vn Aſne,
Et tous ceux qui montent deſſus.
Eſcriuains dont les ſots diſcours
Que l’on imprime tous les iours,
Sont témoins de vos aſneries,
L’on vous donnera des licous,
Et pour finir vos railleries,
Ce Loup vous égorgera tous.
B