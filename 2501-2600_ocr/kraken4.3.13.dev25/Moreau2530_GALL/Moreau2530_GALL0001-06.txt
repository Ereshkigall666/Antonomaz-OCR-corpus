5 Mars.
4
La mode en éſt des plus nouuelles,
Et ne commença qu’aux eſtoilles,
La nuict de la Feſte des Rois,
Il y eut Vendredy deux mois.
Muſe qui ſçais toute l’hiſtoire,
Repaſſe vn peu dans ma memoire
Le Martial euenement
De ce groteſque enleuement.
Dis-moy quels motifs Italiques,
Ou pour mieux dire, tyranniques,
Induiſirent le Cardinal
A faire à Paris tant de mal;
Et pourquoy pourpre Mazarine
Luy interdiſit la farine?
Le vouloit-il faire ieuſner
Auant que de luy pardonner?
Aſſeurément que ce Miniſtre,
Autheur d’inuention ſiniſtre,
Pour le punir de ſon rebec,
Le vouloit prendre par le bec.
Ne ments point, ma chere Camuſe,
Crois-tu que ce fuſt là ſa ruſe?
Dis-moy ſi i’ay bien deuiné
De me l’auoir imaginé?
A ce mot ie te voy ſouſrire,
Sans doute que tu vas le dire,
Mais au moins ne me trompe pas,
Et garde de faire vn faux pas.
Raconte moy bien, quelle mouſche
Picqua cet animal farouche,
Et fit que Paris cette fois
Celebra de ſi triſtes Rois.
Obſerue ſur tout vn bon ordre,
En me racontant ce deſordre,
¬¬¬¬ ſE
