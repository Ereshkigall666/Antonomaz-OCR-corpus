Et par vn petit compliment
Enjolle noſtre Parlement.
Il accorde à toute la bande
Ce que la Iuſtice demande,
Et, couurant de cendres ſon feu,
Fait bonne mine à mauaais ieu:
Leur dt d’vne façon ciuile,
Que le Roy veut rentrer en ville,
Et que ſans faute Samedy
Il y ſera ſur le midy.
Pour ce coup il tint ſa promeſſe,
Et ramena Maiſtre & Maiſtreſſe,
Afin que par vn ſecond dol
Il en fiſt derechef le vol.
Depuis ce iour vn mois ſe paſſe,
On ne parle plus de diſgrace,
Et l’on ne void dedans Paris
Par tout que mariere de ris.
Le fameux Hoſtel de Bourgogne,
Reprend de nouueau ſa beſogne,
Et le Theatre du Marais
Se veut encore mettre en frais,
Pour nous faire voir les merueilles
De ſes machines nompareilles,
Et nous donner au Carnaual
Vn plaiſir qui ſoit ſans égal.
Tout parle de réiouyſſance,
De Bals, de Balets, & de dance,
Et l’on eſpere deſormais
Les fruits d’vne profondé paix.
Mais ce n’eſtoit pas l’eſperance
De la Mazarine Eminence,
Qui nous fit voir en peu de temps
De bien eontraires paſſetemps.
0