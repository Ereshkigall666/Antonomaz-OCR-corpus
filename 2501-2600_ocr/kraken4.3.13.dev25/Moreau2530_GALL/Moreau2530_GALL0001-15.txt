
Pour s’en aller S. Germain,
Auquel on coupa le chemin.
Les plus hardis de la canaille,
Se jettent d’eſtoc & de taille
Sur le dos du pauure Cocher,
Et le font du Char trébucher,
Plus hardiment que le tonnerre
Dont Iupin renuerſa par terre
Vn mauuais Cocher ce dit-on)
Que l’on appelloit Phaëton.
Les autres grimpent par les rouës
Sans craindre ny crottes, ny bouës,
Et pillent meubles arrangez,
Comme des Tygres enragez;
L’vn ſe boſſuë la caboche,
L’autre mainte piſtole empoche:
Celuy-cy peſte, en enrageant
De ne pouuoir auoir d’argent,
Et ſe rejette de plus belle
De cul, de teſte, & d’eſcarcelle,
Vous caſſe, par maint chinfreneau,
De ſon compagnon le muſeau;
On preſſe, on ſe pouſſe, on ſe hoche,
Au plus fort eſt touſiours la poche,
Tel a de l’argent à foiſon,
Qui s’en va vuide à la maiſon.
Bref, telles mains, & telles pattes,
Mans, qui ſont fort peu delicates,
Firent du bagage de Cour
Inuentaire, qui fut fort court.
Quelque temps apres ce pillage,
Vint, en aſſez bel attelage,
Vn Caroſſe à quatre cheuaux,
Qui fur deſchiré par morceaux:
 
