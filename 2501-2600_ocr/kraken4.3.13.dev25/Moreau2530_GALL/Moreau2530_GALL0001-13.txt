Lors que Prelat Sicilien,
Sans au Senat en dire rien,
Apres que toute la canaille
Eut fait aà qui mieux mieuxripaille,
Parce qu’il eſtoit cette fois
Veille d’vne Feſte des Roys,
Nous enleua, comme vne Parque,
Louys noſtre petit Monarque,
Que tout Paris tant regretta
Deſlors que Prelat l’emporta,
Qu’à preſent il regrette encore,
Tant il l’ayme, & tant il l’honore,
Et que touſiours regrettera,
Tant qu’eſloigné de luy ſera.
Il rauit donc ce pauure Prince,
Du centre de noſtre Prouince.
A vray dire, en cette action
Il eut grande diſcretion;
Car la choſe fut ſi ſecrette,
Qu’on n’ouyt tambour, ny trompette,
De la grande peur qu’il auoit
 D’eſueiller le chat qui dormoit.
C’eſtoit auoir, en conſcience,
Vne profonde reuerence,
De ne vouloir mal à propos
Troubler des voiſins le repos.
Il ne fut pas ſorty la ville,
Qu’incontinent rumeur ciuile,
Quoy qu’à peine ſceuſt-on le tour,
S’eſpand au quartier d’alentour;
quelque Bourgeois dans ces alarmes
Commence de crier aux armes;
Mes amis, nous ſommes perdus,
Le Cardinal nous a vendus.