Quelque Bourgeois à cœur humain
Commence à prendre picque en main,
Sort des plus fameuſes boutiques,
Fend le gros, à grands coups de picques,
Retire en meſme temps des coups
Dame, qui n’auoit plus de poulx,
Et qui d’vne douleur ſi forte
Eſtoit, pour le moins, demy-morte,
Bref, la fait porter promptement
Dans vn bon lit, bien chaudement.
Depuis ce choc ie ne ſç̧ay mie,
Si la Dame eſt encore en vie:
Mais qu’elle ſoit en vie, ou non,
Ie vay pourſuiure tout de bon.
Le bruit de telles pilleries,
Qui n’eſtoient pas des railleries,
S’eſpandit de tous les coſtez
Dans les lieux les plus eſcartez.
Plus cette ciuile tourmente
Se jette loing, plus elle augmente,
Et d’vn tel bruit, chaque animal
Veut diſcourir qui bien, qui mal.
L’vn dit d’vne faç̧on l’affaire,
L’autre la dit tout au contraire,
Ainſi deux differents parleurs
Sont deux differents ambaleurs.
Mais laiſſons parler la canaille,
Qui ne dit iamais rien qui vaille:
Et voyons ſi dans le marché
Le pain s’y donne à bon marché.
Boulangers de pain de Goneſſe
Y ſont au bout de leur fineſſe,
Voyans qu’vn million de main
Grippent de tous coſtez leurs pains.