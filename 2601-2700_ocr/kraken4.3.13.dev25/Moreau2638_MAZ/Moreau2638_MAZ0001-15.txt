

De l’authorité quil vous donne,
Et que voſtre ſaincte vnion
Ne ſouffre pas qu’on la ſoupçonne
D’vne laſche corruption.
Pauure France que l’on accable,
Pour t’auoir trop tiré de ſang!¬
Tant de Vautours rongent ton flanc
Que tu n’és plus recognoiſſable:
Mais tes maux ont aſſez duré,
Et bien-toſt vn ſiecle doré
Rendra tes plaintes aſſoupies:
Tu mangeras ton pain ſans pleurs,
Et l’on chaſſera les harpies
Qui s’engraiſſent de tes mal-heurs,
C’eſt vne venimeuſe inſecte
Qui cauſe la mortalite,
Et qui flattant l’authorité,
La rend odieuſe & ſuſpecte:
Ces grands voleurs dignes des fers,
Ne doiuent point eſtre ſouffers
Auec vn commerce ſi laſche,
Tous leurs ſuppoſts ſoient abolis,
Et ne ſouffrez plus vne tache
Qui ternit l’eſclat de nos lis,
Vainement les hommes d’affaires,
Taſchent de diuertir leur ſort,
La fortune ne faict effort
Que ſur des ames mercenaires;
Et voſtre zele non ſuſpect
Ne defere point au reſpect
Ny d’intereſt, ny d’alliance:
Et le ſalut de deux ou trois
 Vous eſt de moindre conſequence
Que celuy de tous les François.
Regardez, ſages politiques
Dans nos villes & dans nos champs,

2