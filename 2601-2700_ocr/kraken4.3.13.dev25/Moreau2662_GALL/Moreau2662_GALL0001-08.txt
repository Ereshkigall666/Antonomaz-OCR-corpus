e
Tu es vn monſtre d’auarice,
Il t’en a monſtré l’exercice,
Ie crois que tu tiens tout de luy
Que ſans ſon fauorable appuy
Et les effets de ſa prudence
L’on t’auroit banny de la France
A cauſe du bien qu’on t’y veut;
Que meſme les moindres canailles
T’auroient arraché les entrailles,
Les yeux, la barbe & les cheueux.
&
Pour moy ie te le dis ſans honte,
Que s’il te falloit rendre conte
A ceux qui ſont de mon humeur,
Ie te le dis de tout mon cœur
Qu’auant ſeulement de t’entendre
Promptement ils te feroient pendre
Pour auoir tant commis d’excez,
Ils t’enuoyeroient droit au ſuplice
Et lors qu’on t’auroit fait iuſtice
L’on feroit iuger ton procez.