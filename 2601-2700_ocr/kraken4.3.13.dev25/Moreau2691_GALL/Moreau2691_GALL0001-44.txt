en V’ers Burleſqaes 4
Du moron, de la ſariette,
Tant ſoit peu d’épine vinette,
Auſſi pour trois petits paniers,
Il y a vingt ſols ſix deniers.
Oſtez-les, mettez-en quarante;
Cela joint auec les ſoixante,
Feront tout juſtement cinq francs.
Apres liſez pour des Harans,
Pour trois Maquereaux, & deux Viues,
Et pour deux Carpes toutes viues,
Vous auez mis trois liures ſix;
Il faut mettre trois liures dix.
Plus, pour du beurre & du fromagey
Des herbes à mettre au potage,
De la ſalade & des naueaux,
Des choux pommez & des poireaux,
Auee vn plein panier d’ozeille,
Et pour des figues de Marſeille,
Des amandes & des pignons,
Des piſtaches & des champignons,
Et pour du raiſin de Corinthe,
Auſſi pour deux fagots d’abſinte,
Vous mettrez ſix francs & demy;
Rayez les donc, mon cher amy,
Au lieu de dix mettez en onze.
Plus, pour vn petit pot de bronze,
Mettez ſeize ſols ſeulement,
Car c’eſt le compte juſtement,
Cela fait mes vingt liures ſeize.
Bon, bon, çà, cà, ie ſuis bien aiſe,
Donnez, s’il vous plaiſt, mon papier.
Oüyda, mais il me faut payer.
C’eſt la raiſon que ie vous paye,
Il le faut malgré que i’en aye.