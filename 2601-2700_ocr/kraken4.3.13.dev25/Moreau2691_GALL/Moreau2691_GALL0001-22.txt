en Vers Burleſoues. 2I
Eſſre auec vn homme ſi vieux,
Tour morfondu, tout chaſſiux;
Pour moy ie veux que la Iuſtice
Me tire de ce malefice,
Car ie ne ſçaurois plus ſouffrir,
I’aime bien mieux cent fois mourir,
Que de me trouuer obligée
De viure toûjours affligée,
Outre que ie feray trouuer,
Et meſme ie pourray prouuer
Qu’alors que ie fus fiancée,
Ma mere m’y auoit forcée,.
Et perſonne n’a point oûy
Que i’aye iamais dit oüy,
Ie ſçay qu’a la Cour de l’Egliſe,
Alors qu’vne fille eſt ſurpriſe,
Ou contrainte par ſes Parens;
Et meſme on voit parmy les Grands,
Quand vne femme eſt mécontente,
Souuent on ſouffre qu’elle inuente
Quelque choſe qui ſoit mauuais,
Diſant mon mary eſt punais,
Ou bien qu’il a mauuaiſe haleine,
Et ſans ſe mettre guere en peine,
Dire quelquefois en paſſant,
Mon mary eſt vn impuiſſant.
Ainſi, Monſieur, ie vous ſupplie
De m’oſeer de melancolie;
Donnez-moy conſeil, s’il vous plaiſt,
Si ie pourrois point par Arreſt
Faire rompre mon Mariage,
Le Contract & le cariage,
Car ie vous jure ſur ma foy.
Que i’employray tout mon dequoy,