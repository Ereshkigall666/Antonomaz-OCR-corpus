5
Et vous, nation vaillante,
Braues nourriſſons de Mars,
François, qu’vne humeur boüillante
Porte à chercher les hazars!
Par des conqueſtes fatales
Dans vos campagnes natales
Ne vueillez pas vous ſoüiller.
Ce qu’y moiſſonnent vos armes,
Sont des cyprés, que vos larmes
Ne peuuent aſſez moüiller.
Dans la derniere avanture,
L’eſpouſe pour ſon mary,
A veu dans ſoy la Narure
S’armer contre vn Fils chery.
Et dans la Sœur affligée
La priere partagée
Cent & cent fois a fremy,
Refuſant d’aider des Freres,
Qui trouuoient à leurs coleres
L’vn dans l’autre vn ennemy.
La fureur qui vous anime
A voſtre propre malheur,
Par vn ardeur magnanime
Doit ſe changer en valeur:
Auſſi-toſt que la Ieuneſſe
Hoindra la force à l’adreſſe
Du plus redouté des Rois,
Son ame toute guerriere
Ne plaindra pas la matiere
A vos genereux emplois.
E
