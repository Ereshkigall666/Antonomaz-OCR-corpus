Eſtre rauis dedans la Ville,
Comme ſi ce grand Longueuille
Nous enuoyoit tous les pieds-nus,
Et qu’ils fuſſent deſia venus.
On voit en corps Magiſtrature;
Portant chapon à la ceinture,
Vne bouteille en vne main,
Qui iure contre Mazarin,
Venir faire la reuerence,
Malgré ſa ſotte Eminence,
A ce bon ſeruiteur du Roy,
A qui ſoir & matin ie boy.
Puis vient en gros la populace,
Qui rouge calotte menace,
Luy faire offre de ces culs rons,
Car helas! c’eſt tout ce qu’ils ont.
Ils n’ont plus rien dedans leur Ville,
Tout leur argent eſt en Sicile.
Au bon Seigneux tout eſt ouuert,
Et bourſe & clefs tout eſt offert.
Si c’eſtoit lieu à Puſſelage,
On luy offriroit d’auantage:
Mais en ce lieu tout eſt commun,
Ce qu’eſt à deux n’eſt pas à vn.
De toutes parts dedans leur Ville,
On apporta plus de deux mille,
A ce qu’on dit, chapons Manceaux,
Tous des plus gros & des plus beaux,
Qu’on vint preſenter à luy-meſme;
Mais à cauſe du ſainct Careſme,
Iamais il n’en voulut manger:
Il tient pourtant ce preſent cher,