6
Pan, le Dieu des bons ménagers,
L’a fait prendre à tous ſes Bergers,
Et iuſqu’aux aſnes d’Arcadie,
Qui brayans apres Mazarin,
Font enſemble vne melodie
Qui le deuroit du moins chaſſer iuſqu’à Turin.
Neptune deſſus ſon-trident
En fait voir vn bouquet pendant,
Thetis en orne ſa coëffure,
Et ſe plaiſt de voir les Tritons,
Affectans chacun leur poſture,
Sauter dans ce deſir ſur l’eau comme moutons.
Glauque, Amphitrite & Palemon,
Et tel dont ie ne ſçay le nom,
Chantent ſa gloire au ſein de l’onde,
Mais ces braues hoſtes des eaux,
Au lieu de paille ſeche & blonde,
Se couurent tous le chefde ioncs & de roſeaux.
Pluton par crainte ou par amour,
L’a fait prendre à toute ſa Cour,
Iuſqu’à la Dame Proſerpine:
Mais Cerbere orguelleux & fier,
Eſtant de race Mazarine,
A negligé la paille & porte le papier.
Au reſte tous ces grands Heros,
Qui gouſtent vn parfait repos
Dans les champs qu’on nomme d’Eliſe
Bien que ſans cheuaux ny boucliers,
 Sçachans pourquoy la paille eſt priſe,
Ainſi que nos galands s’en diſent Cheualiers