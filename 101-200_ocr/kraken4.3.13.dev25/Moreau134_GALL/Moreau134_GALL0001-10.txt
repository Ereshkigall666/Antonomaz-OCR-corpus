Les Amours, les ris, & les jeux,
De Mademoiſelle amoureux,
Marchent icy ſous ſa conduite,
Et pour monſtrer que leur vertu
Se declare pour le merite,
Se cachent aupres d’elle à l’ombre d’vn feſtu.
Les Nymphes des eaux & des bois,
Loüans la Paille à haute voix,
De la porter ſemblent auides,
Et cét impatient deſir
Touchant iuſques aux Nereïdes,
A s’en faire des nœuds occupe leur loiſir.
Icy ie ne dois oublier
Ce que i’oy par tout publier
De Madame la Renommée,
A qui le paille plaiſt ſi fort,
Que ſa trompette en eſt ſemée,
Pour monſtrer qu’auec nous elle eſt auſſi d’accord.
La Fortune au front ſi changeant:
 Par vn ſoin vrayement obligeant,
De paille a reueſtu ſa rouë,
Et la Victoire qui nous ſuit,
Et qui des Mazarins ſe iouë,
La Paille ſur l’oreille en aime le doux bruit.
Qui croiroit que Flore au beau teint,
Cette fille du Ciel qui peint
La terre de couleurs ſi belles,
Parmi les roſes & les lys
Qu’elle diſtribuë aux pucelles,
Fiſt voir la paille auſſi deſſus ſes beaux habits.