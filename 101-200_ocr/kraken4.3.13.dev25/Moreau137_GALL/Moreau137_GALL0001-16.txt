13
I’y vis la troupe Gigantine
Qui ne fait plus tant la mutine,
Et ce grand diable de Tiphon
 Plus fletry qu’vn pauure chifon,
Depuis qu’vn grand coup de tonnere
Le culbuta de l’air à terre,
Et de la terre aux noirs Enfers,
Où le ſot tremble dans les fers.
I’y vis auſſi les Sodomites
Boüillir dans de grandes marmites,
Qui ne laiſſoient pas, les vilains,
De me faire ſigne des mains,
Nonobſtant leur horrible peine
I’y vis vne troupe Romaine,
Toute ſorte d’Italiens,
De Grecs, & de Siciliens,
Qui ſouffroient dans vn vaſte gouffre
Vn grand feu de poix & de ſoffre.

Cela me fit trembler d’effroy,
Mon pauure Oncle, prens garde à toy,
Car tu ſçais qu’en noſtre Patrie
Ce n’eſt qu’vne galanterie
De folaſtrer de cent faç̧ons
Auec les beaux ieunes garçons:
Mais i’y vis ces belles Foireuſes
Ces Reines iadis amoureuſes,
Qui ſouffrent pourtant nuict & iou
Les peines de leur fol amour.
