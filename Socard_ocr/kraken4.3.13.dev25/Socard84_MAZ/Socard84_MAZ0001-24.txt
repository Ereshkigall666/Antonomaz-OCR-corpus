
Grand Demon de noſtre bon-heur.
Ange qui veille ſur la France,
Toy ſeul tu ſçais de quel honneur
On doit Couronner la vaillance:
Ton œil l’accompagna toûjours,
Non pour luy preſter du ſecours
Mais pour y trouuer vn azile:
Scçachant fort bien que ſon appuy
Ne viuoit plus qu’en cét Achille,
Et ne pouuoit mourir qu’en luy.
âdle
Tu vis ces grands & rudes coups
Que lançoit ce foudre de guerre,
Quand Mars plus rauy que jaloux
Alloit baiſer ſon Cimeterre:
Tu vis ſon cheual renuerſé,
Tu vis ce genereux bleſſé
Répandre vn ſang noble & fidelle,
Et vanger par mille trépas
Vne main lâche & criminelle
Sur mille qui ne l’eſtoient pas.