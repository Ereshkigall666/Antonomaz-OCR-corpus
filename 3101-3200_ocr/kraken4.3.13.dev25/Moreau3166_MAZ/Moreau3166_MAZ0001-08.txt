
l’Hiſtoire nous aye iamais remarqué; car ce fut lors
qu’elle parût toure miraculeuſe en charité & en ſaincteté,
qu’elle auoit touſiours profeſſée particulierement en cette
patience plus qu’humaine dans les malheurs de ſa Mai¬
ſon; Et en cette ſumiſſion reſpectueuſe aux ordres de
leurs Majeſtez (dont elle ne vouloit pas choquer l’autorité
par la moindre plainte qui ſemble naturelle en ces ren¬
contres) elle rendit l’Ame à DIEV auec vn deſtachement
entier de toutes choſes du Monde. L’Archeueſque de Sens,
le ſieur de Vantadour, & pluſieurs autres perſonnes pieu¬
ſes & d’vne vie tres-ſaincte l’ayans touſiours aſſiſtée. La
Dame de Chaſtillon, chez laquelle elle mourut, reçeut des
graces de ſa recognoiſſance par l’attachement particulier
qu’elle auoit touſiours eu prés d’elle, puiſque par ſon te¬
ſtament elle voulut dõner à la vertu de cette Dame des effets
de ſon ſouuenir, & à celuy qu’elle auoit des ſeruices que le
ſieur de Chaſtillon ſon mary auoit rendu à Monſieur le
Prince en ſeruant le Roy, lequel y perdant la vie n’auoit
laiſſé à cette veufue pour tous biens que des marques
d’honneur.
Elle luy legua donc la joüiſſance de la terre de Mer¬
lou, de dix-huict mil liures de rente ſa vie durant, &
pour cent mil liures de pierreries, elle fit par le meſme
Teſtament vne quantité de legs pieux en diuers Hoſpi¬
taux & Religions, & depuis le premier de ſes domeſtiques
juſques au dernier, conſiderant particulierement pour ſes
premiers heritiers les pauures qui durant ſa vie eſtoient ſes
plus precieux enfans, par les ſommes immenſes qu’elle leur
diſtribuoit, & juſques à retrancher ſa table & ſes deſpenſes
neceſſaires, afin de rendre leur part plus grande, dont la
moindre année ſe montoit à plus de ſix à ſept-vingts mil l¬
ures. Elle leur laiſſa encor à ſa mort des ſommes notables
