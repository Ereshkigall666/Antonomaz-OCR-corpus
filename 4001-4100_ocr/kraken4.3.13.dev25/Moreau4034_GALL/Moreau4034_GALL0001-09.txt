Pauures ſots l’on baiſe vos femmes,
Et feignant de n’en ſçauoir rien,
Vous acquerez le nom d’infames
Pour l’intereſt d’vn peu de bien,
Pour des perles, ou pour des juppes,
Vous paſſez en ville pour duppes,
Vos larmes ſeruent de ioüet,
Vous deuriez rougir de honte,
A moins que d’auoir à roüet
Vn viſage qui ſe demonte.
L’argent qu’auiourd’huy l’on demande
Fait que durant le Carnaual,
A moins que de payer l’amende
L’on donne rarement le bal:
Si quelqu’vn eſt dans l’oppulence
Il feint d’eſtre dans l’indigence,
Et pour mieux deſguiſer ſon ieu,
De peur que ſa taxe ne monte,
Il câche ſoubs l’habit d’vn gueux
Vn viſage, &c.
 Pendant que le ſiecle eſt malade,
Chacun par de diuers reſſorts
Met ſon eſprit à l’eſtrapade
Pour le rendre de tous accords:
La feinte autresfois capitalle,
Doit eſtre vne Vertu morale
Pour la faire conſiderer,
Puis que Panurge nous raconte,
Qu’il faut auoir pour proſperer
Vn viſage, &c.