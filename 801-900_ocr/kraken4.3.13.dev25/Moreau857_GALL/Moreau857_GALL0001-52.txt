44
chauffent, les hommes ſe rebellent, le deſeſpoir fait tout en¬
treprendre, & vn pauure ſuiet aime mieux mourir en deffen¬
dant ſa patrie, ſa femme & ſes enfans, que de languir conti¬
 nuellement auec eux, non pas ſous vn Roy, vn Comman¬
 dant, vn Pere du peuple, mais ſous vn Tyran, vn furieux, &
vn haineur des hommes, & de la tranquillité qui les main¬
tient.
Et ne faut pas traitter de ſeditieux ny de mauuais Franç̧ois
ceux qui parlent de la juſtice qu’on doit au peuple, du reſ¬
pect qu’on ne peut refuſer à ſes Magiſtrats, & de l’obliga¬
tion que l’on a aux Loix fondamentales de l’Eſtat, ſur leſ¬
quelles les Rois font ſerment quand ils ſont ſacrez & re con¬
nus des peuples. Les Souuerains ſont obligez de garder &
obſeruer les Loix qu’ils font, & qu’ils ont vne fois authori¬
ſées, à l’exemple de Dieu qui tout independant & Tout¬
puiſſant qu’il eſt, veut neantmoins ſuiure & executer celles
qu’il nous a données ſans y rien innouer ny alterer, ne nous
demandant que l’obeïſſance, en s’obligeant à l’execution de
ce qu’il nous a promis, voulant par ſa Iuſtice infinie qu’elles
ſoient reciproquement obligatoires entre luy & ſes creatu¬
res, accompliſſant de ſon coſté ce qu’il nous a promis, en ſa¬
tisfaiſant du noſtre à ce qu’il nous ordonne, & qu’il deman¬
de de nous. Les Souuerains qui ne peuuent pas eſtre plus
juſtes, plus ſages, plus grands ny plus jaloux de leur puiſſan¬
ce & de leur authorité, peuuent-ils demander plus de pou¬
uoir que le Roy des Rois, ny plus d’empire que celuy qui
peut tout, ſi ce n’eſt l’iniuſtice & le deſordre?
La Royauté eſt vne choſe excellente de ſoy, mais ſon prix
 accroiſt merueilleuſement, quand elle eſt maniée par vn
Prince ſage & vertueux. La conqueſte des Royaumes & des
Prouinces ne luy donne pas tant d’eſclat ny de luſtre, que
celle des cœurs & des vertus; puis qu’elle n’eſt point eſtablie
pour conquerir, mais pour regir & gouuerner ſainctement
& iuſtement. La force des armes ſubiugue les Eſtats d’au¬
ruy, mais celle de la Iuſtice ſurmonte les affections de ſes
Citoyens. Au premier il faut quitter ſon Palais & ſon repos,