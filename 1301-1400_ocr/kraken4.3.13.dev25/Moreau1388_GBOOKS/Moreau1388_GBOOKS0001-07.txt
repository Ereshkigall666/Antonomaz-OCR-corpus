particulieres dans le party meſme qui leur ſemble le plus
1uſte, ie ne puis auſſi m’empeſcher de donner aux gens
de bicn les loüanges qu’ils meritent pour auoir con¬
ſtamment enuiſagé la Iuſtice & la gloire de l’Eſtat. Con¬
tinuez Illuſtres conſeruateurs de cette Monarchie; Re¬
ſiſtez rigoureuſement aux violences des mauuais Mini¬
ſtres; Mais auſſi n’authoriſez pas par vn criminel auec
la reuolte, & les pernicieux deſſeins des mutinez? Soyez
attachez fortement à voſtre Souuerain; mais auſſi ne deé́¬
tournez iamais les yeux des miſeres d’vn Peuple languiſ¬
ſant, que l’oppreſſion des grands, & les cruautez du Sol¬
dat reduiſent au deſeſpoir. Vous eſtes poſez comme vne
barriere entre la Majeſté́ du Prince, & la foibleſſe des
ſubiects; Il faut que d’vn coſté vous faciez obſeruer les
Loix, & les iuſtes volontez du Monarque, & que de
l’autre vous luy repreſentiez inceſſamment, & le preſ¬
ſiez de ſoulager les mal-heurs de ſon peuple.
Il y a bienà redire dans les deux partis qui pareſſent;
mais i’eſtime que le Roy n’eſt point coupable, & connois
aſſez que le peuple eſt innocent. Quand ie conſidere
ce Prince, qui doit eſtre noſtre Pere auſſi-toſt que no¬
ſtre Souuerain, ie remarque en luy trop d’inclination
au bien pour m’imaginer qu’il vouluſt eſtre l’Autheur de
nos maux: Seroit-il ſi mal-heureux, que de vouloir d’e¬
ſtruire ſa maiſon; faire vn deſert de ſon Royaume, & nous
cauſer tant de diſgraces, pour ne regner que ſur des
gueux. Autant de ſes ſuiects que la guerre fait mourir,
n’eſt- ce pas autant de ſang qui ſort de ſes veines? Tant de
Chefs, tant de genereux Capitaines, & tant de braues
Soldats, qui ſont tuez dans ces triſtes combats, ne ſont¬
ce pas autant de Perles qui tombent de ſa couronne.
Si ſes ſubiets perdent quelque choſe, ne peut-on pas dire
qu’il perd beaucoup, & qu’il reçoit autant de coups
mortels qu’il y a de François qui periſſent ? Helas; quoy
que le peuple ſoit ordinairement aueugle, & que ſes in¬
fortunes l’emportent dans la fureur, il a pourtant iuſques