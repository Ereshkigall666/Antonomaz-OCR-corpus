R. l’ay deſia dit que par les regles de la conſcience, le
Roy ne le peut pas, paroe que ce n’eſt pas ſon bien; Et
pour ce qui regarde les Magiſtrats des Cours Souuerai¬
nes, ils ne ſeront point abſous deuant D ieu, pour dire le
Roy nous l’a commandé; car comme ils ſont eſtablis &
prepoſez pour ſeruir de lien entre le Roy & les peu¬
ples & pour l’adminiſtration de la Iuſtice auec equité,
ils doiuent dire,SIRE, cela n’eſt pas iuſte; Ils
doiuent faire leurs remonſtrances, & ſi au preiudice
d’icelles on veut paſſer outre, ils doiuent laiſſer agir la
puiſſance Souueraine par elle meſme ſans ypreſter leur
nom & leur conſentement, & ſa s ſe ſoüiller du ſang de
leurs freres, ny s’engager dans le peril de la reſtitution,
par vne iniuſte & illegitime approbation.
D. Mais comment faire cette reſtitution au peuple,
puis que vous dittes que c’eſt à luy à qui le tort eſt fait:
Faut-il aller dans les Prouinces & informer de ce dont
chaque particulier peut auoir eſté vexé, afin de le luy
rendre?
R. Non, il n’eſt pas neceſſaire de prendre cette pei¬
ne, ny de proceder en la maniere que vous vous figu¬
rez, & qui ſeroit auſſi ridicule comme impoſſible. Il
y a vne autre façon de reſtituer & quieſt fort aiſée, qui
eſt, de ſoulager le peuple d’autant, de ce qu’il doit con¬
tribuer pour la neceſſité de l’Eſtat, en luy impoſant
moins, ou en ne luy impoſant rien du tout iuſques à
ce que le preſſis de ces ſangſuës ſoit employé. Par
exemple, en cette année il faut trente millions de li¬
ures pour faire la guerre, il faut les prendre dans la bour¬
ce des Partiſans, & des Traittans, & non pas les impo¬
