1 LA
traire c’eſt au nom de cette authorité, & ſelon ſa droicte intention
qu’ilsagiront. Que veulent donc dire nos aduerſaires quand ils alle¬
guent que la Maieſté Royale eſt offenſée lors que l’on crie au meurtre
ſur l’oppreſſion d’vn Fuſelier ou d’vn Gabeleur? Quelle parenté y
a-t’il entre la Railliere & Catelan auec nos Roys, pour qualifier de
rebellionla iuſte reſiſtance que l’on fait à leurs exactions? que veut
dire cettuy-là quia mis dans ſon placart que l’Eſtat de France eſt le
plus Monarchique du monde; comment cela ſe peut-il entendre
qu’à noſtre honte, & à la confuſion de nos Rois? qu’il nous diſe vn peu
ce que c’eſt qu’vne Monarchie exceſfiue. Et quelle autre ſatisfaction
pretendent ces gens-là, ſinon qu’en reduiſant leurs Concitoyens &
Compatriotes ſous le preſſoir & latorture, de s’eriger en ſatellites
& en confidens de cruautez, de voluptez, & de toutes ſortes de per¬
nicieux conſeils? Ils ſe diſtingueront peut-eſtre par emplois & par
offices, comme ils ont deſia fait:l’vn prendra l’intendance duTheatre
& des Comedies, l’autre des feſtins & de la bonne chere, l’autre des
eartes & des dez; ils auront meſme l’impudence d’y faire attribuer
des titres & des priuileges, ce ſera peu de choſe de les denommer
eomme ceux de Tibere, ou-de Caligula A oluptatibus, à Tripudiis,
 Proſfibulu. Il y aura vn grand Blaſphemateur, vn grand Fuſelier, vn
grand Berlandier, vn maiſtre des impies, &c. Le papier François
reſiſte à l’eſcriture de cette infamie, & voila à̀ peupres le bref eſtat
des Officiers de ton Monarque extraordinaire, dont Dieu nous pre¬
ſerue ſ’il luy plaiſt; car par ſa diuine grace nous n’en auons point en¬
tore veu en ce Royaume, & dans cette zone temperée de la France,
qui ayent approché de ces excez. Et Louys X I. dont on parle
tant,ne peut eſtre valablement aceuſé que de trop de moroſité ſur ſes
vieux ans, & de trop de ialouſie de ſon ſucceſſeur. Ce qui le ietta
dans des terreurs qui le rendirent moins acceſſible, & moins pitoya¬
ble aux neceſſitez de ſon peuple, dont il a merité le reproche & la
malediction iuſques à nos iours; au lieu que nous adorons la bonté
& la manſuetude de Louys XI I. & que nous admirons la clemen¬
e d’Henry IV. pour auoir admis le Duc du Mayne à ſon eſtroite
onfidence & bienveillance, qui luy venoit de conteſter ſa couronne,
& pour s’eſtre ſincerement reconcilié auec tous ſes ennemis, & quli
vouloit meſme pardonner au Mareſchal de Biron, ſans la reſiſtance
genereuſe que luy firent le Chancelier de Belliévre, & le Preſident