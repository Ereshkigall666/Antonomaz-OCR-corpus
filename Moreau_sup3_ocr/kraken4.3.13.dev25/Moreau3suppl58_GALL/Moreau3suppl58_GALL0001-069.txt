VICTORIEVX DE L’ENVIE. 59
reietter ceux qui eſtoient en leur confidence;
ne deuoit-elle pas en conſcience preferer ce¬
luy que le feu Roy ſon eſpoux luy auoit
donné, à tous ceux que les Princes mécon¬
tens luy preſentoient?
C’eſtoit donc vne neceſſité que de le rete¬
nir, & c’euſt eſté vne deſobeiſſance que de
l’éloigner: La Reyne eſt trop prudente, pour
rien faire contre l’intereſt du Roy ſon fils; &
trop religieuſe, pour rien entreprendre con¬
tre les ordres du Roy ſon eſpoux. Le Cardi¬
nal a deu reuenir pour ſatisfaire à ſon hon¬
neur; & la Reyne a deu luy commander, pour
dégager ſa conſcience. Cependant ce glo¬
rieux & neceſſaire retour, eſt ſon vnique cri¬
me. Les Commiſſaires aprés auoir parcouru
les Prouinces pour y trouuer ſes maluerſa¬
tions, n’ont pû̀ faire inuentaire que de ſes
vertus: ils en ont fait la matiere de leur Arreſt,
& pris le ſuiet de ſa condamnation.
Ce ne fut iamais à proprement parler la
volonté de la Cour, ce n’eſtoit qu’vn effet
de la brigue; ce ne fut iamais vn coup de
foudre lancé par le Parlement; ce n’eſtoit
qu’vn coup de fronde tiré fort mal à pro¬
pos par la cabale. I’en parle d’autant plus
H ij