VICTORIEVX DE L’EVIE. 39
me fut eſclaue; & ils furent Roys, où ils eſtoient
eſtrangers; ils commanderent, où ils n’eſtoient
pas nais, & eurent leur throſne où ils n’a¬
uoient pas eu leur berceau. Ce fut la Politique
de Rome dans ſon commencement, & qu’el¬
le pratiqua dans ſon declin, ayant ſi ſouuent
appellé la vertu eſtrangere, pour commander
à l’Aigle Romaine. Dans ſa vigueur elle luy
confia ſon Conſulat, dans ſa naiſſance ſa
Royauté, & dans ſa vieilleſſe ſon Empire;
pourquoy trouuera-t’on mauuais, que la Rey¬
ne luy confie ſes ſecrets, l’Eſtat ſes conſeils,
& le Roy ſon education.
Le Cardinal eſt plus François, qu’il n’eſt
Romain; car on eſt bien plus d’vn pais, où
l’on apporte la vertu, que de celuy, où l’on a
pris la naiſſance. Le Soleil eſt bien plus du Mi¬
dy, que de l’Orient; il naiſt icy, mais il pro¬
duit là; icy eſt ſon berceau, là ſon theatre;
il ne monſtre icy que ſa foibleſſe, il monſtre
là toute ſa force. Le Cardinal, comme le So¬
leil, tient que ſa plus veritable patrie, eſt où
a paru ſa plus haute vertu.
Les Tribuns du peuple, qui faiſoient à Rome
ce que font les ennemis du Cardinal en Fran¬
ce, emotions populaires, troubles d’Eſtat, ba¬