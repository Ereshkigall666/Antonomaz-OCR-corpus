LE MINISTERE
nu ſi neceſſaire au progrez de ſes victoires du¬
rant ſa vie. Il s’eſtoit autresfois ſi bien trou¬
ué de ſon Miniſtere hors de l’Eſtat, pour y
ménager ſes intereſts parmy les eſtrangers,
qu’il veut que deſormais ce meſme Miniſtere
ſerue à ſon fils dans le cœur de l’Eſtat, pour
affermir ſon autorité parmy ſes ſuiets. Laiſ¬
ſant à vn Royaume plein d’affaires vn eſprit
infatigable pour les débroüiller; à vn
Roy ieune d’années, vn homme plein d’ex¬
perience pour ſuppléer au defaut de ſon àge;
& à vne Reyne dont le courage ſe ſentoit
abbatu par les ennuis, vn Miniſtre gene¬
reux qui fortifieroit ſes reſolutions par ſes
conſeils.
Le Roy partagea ce rare eſprit entre ces
trois obiets de ſon affection, deſtinant ſes
ſoins pour ſon Eſtat, ſes inſtructions pour
ſon fils, ſes conſeils pour ſon épouſe. Son
Eſtat eſtoit malade, & il auoit beſoin d’eſtre
ſoigné par cét Agent incomparable; ſon fils
eſtoit ieune, & il falloit qu’il fuſt inſtruit
par ce genereux Intendant de ſon education;
& ſon épouſe alloit eſtre vefue, & par¬
tant qui ne pouuoit ſe paſſer des importans
aduis d’vn ſi digne chef de ſon Conſeil. Il