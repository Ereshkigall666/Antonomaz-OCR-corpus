18.
corde pour la tirer tout d’vn coup au haut de la muraille, mais la treſſe
fut plus foible que ſa violence: elle ceda à̀ ſa cruautéen ſe détachant de
ces fibres deliés qui luy ſeruoient de racine, & luy demeurant dans la
main, elle fut encore vne marque ſanglante de ſa rage & de ſa fureur.
Le cruel Autheur de tous ces deſ-ordres les regardoit auec complaiſance;
&, ou il les faiſoit luy meſme, ou il approuuoit ce qu’il ne faiſoit pas. Se
voyant en fin vaincu par vne Fille, il penſa creuer de dépit, & redoublant
ſa cruaut́ auec ſes cris, il voulut faire vn dermier effort pour l’enleuer, en¬
core plus violent que tous les autres. Tandis que d’vn coſté il anime ſes
gens par la parole, il ayde aux autres par le conſeil, & s’eſforçant luy meſ¬
me de l’enleuer en haut auec violence, il quitta icy la qualité d’Amant
pour deuenir ſon Bourreau. Le voyant employé à vn ſi cruel oſfice, elle
eut trop de temps & aſſez de preſence d’eſprit, pour luy dire; h, BParba¬
re, ne ſereis-ie point aſſez malheureuſe ſi tu ne m’affligeois pas toy meſime! Tu
penſes me tenir; ſçaches que tu ne m’auras pas. Etdiſant ces paroles elle le
iette en arriere du haut en bas de la muraille dans la ruë, & tombe elle
meſme de l’autre coſté ſur la terre, ne ſçachant pas à vray dire ſi elle eſtoit
viuante ou ſi elle eſtoit deſia morte. Encore ſon ennemy la voyant tomber
en tombant luy meſme, enragé de voir ſa peine inutile, & toute ſa mali¬
ce vaine & infructueuſe, croyant qu’elle fuſt morte des coups qu’il luy
auoit donnez, auſſi bien que de ſa cheute; Te voilà, dit -il, où ie ’ay il ya ſi
long temps deſirée; ſi tu n’es point à moy, tu né ſeras à perſonne.
Ce pendant la pauure Fille reuenuë à elle meſme, apres vn profond a¬
ſoupiſſement de ſon eſprit, & vne generale interdiction de, tous ſes ſens; &
 voyant que ſes ennemis auoient cedé aà̀ la multitude du peuple qui ſe ren¬
doit ſecourable en ſon malheur; La premiere choſe qu’elle fit, fut de leuer
les yeux & les mains au ciel pour le remercier de ſa deliurance, puis ſe ſou¬
uenant du vœu qu’elle auoit fait à la Vierge dans l’accez le plus violent de
ſon mal, elle le renouuella plus fortement en cette rencontre, & s’obligea
par vne eſpece de ſerment ſolemnel & irreuocable d’offrir à ſes Autels auec
vn preſent de cent eſcus l’hommage de ſon eſtre & de ſa vie. En effet le
ſecours de la Vierge luy parut en cette occaſion ſi preſent & ſi ſenſible,
qu’à peine eut-elle formé ſon vœu, qu’au rapport meſme de l’vn de ſes en¬
nemis, ſon corps s’appeſantit au delà de l’ordinaire, & elle ſentit des forces
par dela la ſanté de ſon corps, & la generoſite de ſon ame. Et certainement
à iuger de la choſe dans ſa verité, cette victoire doit eſtre miſe au nombre
de celles de la Vierge, puis que ce fut au iour de ſa feſte & dans l’enceinte
de ſa maiſon, quelle fut remportée.
Encore ſes ennemis ne peurent reculer que par de nouueaux crimes: Ils
bleſſerent deux hommes à coups de fuſils en leur retraite, & creurent auoir
bcaucoup fait que d’eſtre eſchapez en ſeureté. En reconnoiſſance d’vne
taueur ſi ſignalee, ces bonnes Religieuſes chanterent le mauin meſme le