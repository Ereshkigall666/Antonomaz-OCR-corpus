nous nous ſommes vnis en la maniere que vous
le trouuerez en ce paquet, & grand nombre
de Princes, Ducs & Pairs, & autres de noſtre
corps ont ſigné l’vnion, en datte du quatriéme
de ce mois.
En ſuitte l’Aſſemblée a eſté reglée, & les
Officiers choiſis, & dans la premiere delibe¬
ration l’on a reſolu de vous donner aduis de
l’eſtat des choſes, ne pouuant douter qu’eſtant
neés ce que nous ſommes, vous n’ayez les meſ¬
mes ſentimens d’honneur. Nous nous ſommes
auſſi perſuadez, Meſſieurs, que vous feriez
dans les lieux où vous eſtes tout ce qui depen¬
droit de vous, pour nous reſtablir dans noſtre
ancien luſtre, ainſi que de noſtre part nous
nous engageons vers vous de ne nous iamais
diſpenſer des meſmes deuoirs, nous auons:
penſé que pour auancer nos intentions com¬
munes, il falloit continuer noſtre Aſſemblée,
& vous conuier inſtamment comme nous fai¬
ſons de vous y joindre par deputez que vous
enuoyerez icy auec le plain pouuoir dont le
modele vous eſt adreſſé conjointement à cette
Lettre, leſquels Deputez auront voix delibe¬
ratiue auec les autres qui la compoſent, &
pourront eſtre éleus Preſidens, eſtans renou¬
uelez tous les quinze iours. Si vous aymez
mieux enuoyer ce meſme pouuoir à quelques
H ij
¬¬¬