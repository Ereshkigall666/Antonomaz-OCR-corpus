35
affectionnées enuers luy, pour ce qu’il auoit eſté
obligé de faire durant la premiere guerre de
Paris en faueur du Mazarin. Ces deux conſidera¬
tions iointes à la difficulté qu’il voyoit qu’il au¬
roit en ſuite à faire vn amas d’argent, qui four¬
nit de nerfs aux guerres ciuiles, l’obligerent, pour
n’auoir enfin la honte de déchoir de ſon entre¬
priſe, qui luy paroiſſoit de tout point neceſſaire,
de faire auec l’Eſpagne ce traité, dont lon a de¬
puis tant fait de bruit à la Cour: en quoy l’on a
pû voir que ſon deſſein, tres-bien conceu, fut
d’oppoſer les forces & les richeſſes d’vne puiſ¬
ſante Couronne eſtrangere aà celles de la Cou¬
ronne de France, ſi, comme il le voyoit infailli¬
ble, le Roy par la ſuggeſtion de la Reine, pre¬
noit les intereſts de Mazarin, & ne vouloit point
ſe relaſcher de la rigueur dont il vſe enuers ſes
peuples.
Enfin nous en ſommes venus à ces dernieres
extremitez: les choſes ont pris le train que le
Prince s’eſtoit imaginé qu’elles ſuiuroient, le
Mazarin eſt rentré dans la France à main ar¬
mée, la guerre s’eſt faite dans les Prouinces &
aà l’entour de Paris durant pluſieurs mois, les
Pariſiens ont auſſi fait à diuerſes fois l’eſpreuue
de leur courage & de leur force, & le Mazarin
eſtant enfin ſorti de France, dans l’eſperance de
les vaincre par ſa retraitte, les menaſſes de la
