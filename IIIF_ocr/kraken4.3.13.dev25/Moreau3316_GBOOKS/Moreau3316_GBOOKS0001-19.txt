16 Remonſtrance faite au Roy
luy demande pour la manutention de ſes droits;
mais ſeulement luy preſter ſecours dans ſes beſoins,
& de ſouſtenir ſa cauſe comme celle de ſa mere. Car
d’entreprendre, SIRE, de dépoü̈iller les Eueſques
de leur juriſdiction, ce n’eſt pas moins entreprendre
que d’aneantir l’Epiſcopat qui eſt le fondement de
tout l’edifice de l’Egliſe, la juriſdiction eſtant telle¬
ment neceſſaire à noſtre eſtat, qu’vn Eueſque qui en
 eſt priué eſt cenſé n’eſtre plus Eueſque, dans le lan¬
gage des Conciles & des Peres:& dans l’ancien vſage
de l’Egliſe, lors qu’on eſtimoit vn Eueſque indigne
du regime de ſon Dioceſe, & qu’on luy retranchoit
l’authorité, il eſtoit reduit à la communion laique;
& nonobſtant l’eternité de ſon caractere, on le re¬
gardoit purement comme vne perſonne ſeculiere.
Et tout ainſi qu’vn Eueſque, apres ſon eſlection &
ſa confirmation, quoy qu’il ait juriſdiction ſur ſon
trouppeau, n’eſt point cenſé Eueſque auant ſa
conſecration; de meſme, apres la conſecration,
s’il eſt priué de ſa juriſdiction, il n’eſt plus, à bien
parler, Eueſque, la puiſſance de l’Ordre & de la Iu¬
riſdiction concourans reciproquement pour faire
l’Epiſcopat: & delà vient que l’Egliſe a conſtam¬
ment conſerué cet vſage, de ne jamais conſacrer vn
Eueſque ſans luy aſſigner vn Dioceſe; & on luy
donne pluſtoſt vn peuple infidele, que de le laiſſer
ſans trouppeau. De cette doctrine, SIRE, voſtre
Majeſté connoiſtra l’injure que l’on fait à l’Egliſe,
quand on nous arrache noſtre authorité & qu’on
nous dépoü̈ille de noſtre juriſdiction. Delà vient,
SIRE,