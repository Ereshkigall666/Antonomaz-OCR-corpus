LA BATAILLE DE LENTS.
qu’il ne s’eſt iamais veu de plus belle charge, ny faicte
de meilleure grace. Les Crauates & les Lorrains qui les
ſouſtenoient, furent repouſſez iuſques à demi’ hauteur
de l’eminence de laquelle ils eſtoient deſcendus. Mais ils
furent ſouſtenus de trois gros eſcadrons frais: ces trois eſ¬
cadrons, de toute la Caualerie que l’Archiduc auoit dé¬
tachée: & ce torrent tomba ſur les Gendarmes auec
tant de force & de rapidité, qu’ils furent renuerſez les
vns ſur les autres.
Le Prince qui auoit preueu le deſordre, auoit pour¬
ueu à deux choſes. L’vne, que les troupes qui deuoient
aller à Neus ſe miſſent en bataille ſur la prochaine hau¬
teur. L’autre, que ſa ligne fit ferme dans la plaine, pour
fauoriſer la retraitte du Duc de Chaſtillon: A quoy il
auoit exhorté les huit eſcadrons qui compoſoient cet¬
te ligne, eſcadron par eſcadron; & croyoit qu’ils peri¬
roient tous pluſtoſt que de l’abandonner. Mais comme
il eſtoit ſur le poinct d’aller à la charge pour ſouſtenir ſes
troupes qui ſe retiroient en confuſion: les huit eſcadrons
qui luy auoient teſimoigné tant de reſolution, voyant
la chaſſe des Gendarmes, le nombre & la furie des en¬
nemis qui les pourſuiuoient; furent ſaiſis d’vne eſpou¬
uante ſi ſoudaine, que le Prince abandonné & preſſé, ne
pût prendre luy meſme autre party que celuy de la ſeu¬
reté. Et comme il ne s’y reſolut que tard, ce ne fut pas
ſans riſque d’eſtre pris ou tué dans l’embarras de la re¬
traitte.
Ceux que la peur emporta ne s’arreſterent qu’au pied
de la hauteur, où la ſeconde ligne & l’aile gauche de
la premiere s’eſtoient poſtées, aucc l’infanterie de la ba¬
raille & le gros de reſerue. Ceux qui conſeruerent le
iugement dans la fuite, firent alte à vn rideau qui ſe ren¬
contra dans la plaine, aſſez proche de cette hauteur. Ce
fut là que le Prince fit vn ralliment des moins eſton¬
nez, & qu’ayant tourné teſte aux ennemis, il les arreſta