¬¬
LA BATAILLE DE LENTS.
19
Et il eſtima qu’il y auoit de la foibleſſe dans le deſeſpoir.
Il ſec retira, & l’on ne ſçait par où. Le Prince qui ne de¬
mandoit que l’Archiduc, & qui le chercha par tout,
n’en pût apprendre aucune nouuelle.
Les deux ailes victorieuſes du Prince & du Mareſ¬
chal, ſe rencontrerent au derriere de la bataille des
ennemis, qui n’eſtoit plus compoſée que de l’Infante¬
rie. Toute la Caualerie auoit pris la fuite: & ces pau¬
ures fantaſſins abandonnez s’eſtoient ralliez dans vn ſeul
gros bataillon. Ils ſerroient leurs rangs & leurs files, &
ſe tenoient en poſture de defenſe, lors que le Prince
commanda à de Roche Lieutenant de ſes Gardes, de les
aller charger. De Roche qui n’auoit de reſte que dix¬
huit ou vingt gardes, de cinquante qu’il auoit au com¬
mencement de la bataille, donna determinement de¬
dans ce gros heriſſé de piques & de mouſquets. Mais
tout le bataillon qui ne ſongeoit à rien moins qu’à
combatre, ſe voyant enuironné de toute noſtre Caua¬
lerie, & entamé par cette charge; ietta ſes piques & ſes
mouſquets, & demanda quartier les mains iointes & le
genou en terre. Cette ſoumiſſion deſarma les vain¬
queurs comme les vaincus. Le Prince leur donna à tous
la vie, & les fit priſonniers de guerre. Ce fut là que
finit la bataille, & les ennemis ne firent plus de ralli¬
ment.
Les Generaux Erlac & la Ferté-Senetere, auec les
Marquis de Noirmoutier & de S. Maigrin Mareſchaux
de camp, auoient pouſſé les fuyards iuſques au defilé
de Lents. Le Prince y eſtant arriué les fit ſuiure iuſques
à Doüay. Et inueſtit luy meſme Lents, qui ſe rendit à
diſcretion. Villequier ſe trouua dedans. Ceux qui l’a¬
uoient pris ſe voyans perdus par la perte de la bataille,
ſe rendirent à leur priſonnier: & le prierent de faire
leur capitulation, auec celle de ſix cens ſoldats que l’Ar¬
chiduc auoit laiſſez dans cette place.
C ij