¬
LA BATAILLE DE LENTS.
lequier Lieutenant general y fut pris, aprés auoir per¬
cé les deux lignes des ennemis, & donné des marques
ſignalées de ſon courage & de ſa conduite. Le Marquis
de la Mouſſaye Mareſchal de camp y demeura bleſſé &
priſonnier; aprés auoir combatu vaillamment à la te¬
ſte du regiment de Vilette, & à la veuë du Prince. Son
cheual tué ſous luy le mit hors de defenſe, & ſa valeur
ceda au nombre de ceux qui l’enueloperent.
Noſtre ſeconde ligne qui n’attendoit que le moment
de reparer dans le combat la ſurpriſe de ſa retraitte, eut
ordre de ſouſtenir la premiere ligne; & le Marquis de
Noirmoutier qui la commandoit la mena vertement à
la charge. Le Prince auoit rallié ſa premiere ligne, &
donnoit par vn endroit en meſme temps que le Mar¬
quis de Noirmourier donnoit de l’autre. Il eſtoit aſſiſté
en cette occaſion du Mareſchal de camp Arnauld, qui
fit bien par tout, mais tres bien dans cette rencontre,
où l’effort des ennemis fut arreſté, le combat reſta¬
bly, & ſi bien ſouſtenu de part & d’autre, qu’il de¬
meura aſſez long temps douteux & en balance. C’e¬
ſtoit vn flux & reflux de troupes pouſſées d’vn coſté, &
repouſſées de l’autre; tantoſt par les noſtres, & tantoſt
par les ennemis. Cecy eſt tres-conſiderable, qu’il n’y
eut point d’eſcadron rompu ou repouſſé par les Lorrains,
que le Prince ne ralliaſt & ne ramenaſt à la charge. Ce
qu’il faiſoit aucc vne viteſſe & promptitude d’action
qui ne ſe peut conceuoir: & le nombre des charges
qu’il fit en diuers endroits n’eſt pas imaginable. Il paſ¬
ſoit comme vn eſclair d’vn lieu à vn autre. Et l’on eut
 dit que comme vn eſclair il eſtoit par tout & en meſ¬
me temps.
Mais les ennemis ne ſe relaſchoient pas, & diſputoient
la victoire opiniaſtrement. Ce qui obligea le Prince de
faire auancer ſon gros de reſerue. Les Eſpagnols firent
marcher le leur auſſi. Et les coups furent redoublez à
meſure