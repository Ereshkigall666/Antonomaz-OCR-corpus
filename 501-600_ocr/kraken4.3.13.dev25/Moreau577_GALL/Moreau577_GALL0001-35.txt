
LA BATAILLE DE LENTS.
9
cher que de iour. Et laiſſant agir cette chaleur interieu¬
re qui luy preſageoit le combat & la victoire; il ietta
hardiment le dé, ſur la confiance qu’il prit de ſon de¬
ſtin & de ſa propre valeur.
LE CORPS de reſerue marcha d’auant-garde dés
que le iour commença de poindre. Ce iour fut le ving¬
tieſme d’Aouſt mil ſix cens quarante-huit, remarqua¬
ble pour la Bataille qui l’a rendu celebre. La ſecon¬
de ligne ſuiuit le corps de reſerue. La premiere ligne
ſuiuit la ſeconde. Et le canon marcha à la teſte de l’In¬
fanterie. Le tout ſe retira en bon ordre & ſans danger
quelconque, hormis la premiere ligne de l’aile droitte
où eſtoit le Prince. Elle auoit en teſte les Crauates & les
Lorrains de l’aile gauche de l’Archiduc, qui eſtoit la
moins cmbarraſſée de chemins coupez, & la plus de¬
gagée des troupes ennemies. Ce fut elle auſſi qui ſortit
la premiere de ſon poſte ſur noſtre retraitte.
Le Prince auoit donné ordre que le corps de la Gen¬
darmerie commandé par le Duc de Chaſtillon, s’arre¬
ſtaſt dans la plaine, & fit front aux ennemis, pour ſou¬
ſtenir ſa ligne; qui ſe retira par les interualles des Gen¬
darmes. Le regiment du Duc d’Orleans qui auoit la
grand’garde ce iour là, faiſoit la retraitte de tout. A ſa
teſte eſtoient le Marquis de Noirmoutier Mareſchal de
camp, & le Comte de Brancas Maiſtre de camp du re¬
giment; qui ſouſtinrent courageuſement & aſſez long
temps le choc des Crauates. Mais leur effort fut ſi im¬
petueux que le regiment plia. Le Comte de Brancas fit
dans cette occaſion tout ce qu’vn homme de cœur peut
faire. Il y demeura bleſſé & priſonnier. Le Marquis de
Noirmoutier ſe trouua engagé parmy les Crauates. Il
ſe fit faire iour l’eſpée à la main, & ſe dégagea d’eux.
Les ennemis auroient paſſé outre, ſans le Duc de Cha¬
ſtillon qui en arreſta le cours. L’vne & l’autre Armée
qui le vid fondre auec les Gendarmes, demeure d’accord