g
LA BATAILLE DE LENTS.
pour les combattre; & retourna fort content à la Baſ¬
ſée, où toutes ſes troupes arriucrent ſur le ſoir, & fit
ſon ordre de bataille dés la meſme nuit. Le lendemain
au poinct du iour il marcha aux ennemis, qu’il croioit
poſtez ſur la meſme hauteur où il les auoit laiſſez: Mais
il les trouua à Lents, qui s’eſtoit rendu cette nuit là
meſme au bruit de la marche Eſpagnole, ſans attendre
le canon.
LENTS eſt vne petite ville de la Comté d’Artois aſ¬
ſiſe ſur vne eminence entre Arras & la Baſſée, à quatre
lieuës d’Arras ſur la main droitte, & à deux lieuës de la
Baſſée. Vne petite riuiere coule au pied de l’eminence du
coſté d’Arras, & y forme vn marais. La campagne du
coſté de la Baſſée eſt compoſée de ces grandes plaines
ondées, dont les coſtaux & les vallons ſe hauſſent & ſe
baiſſent imperceptiblement, & ſemblent n’auoir eſté fai¬
tes que pour y donner des batailles. Cette place a eſté
priſe & repriſe diuerſes fois par l’vn & par l’autre party,
& qui a eſté maiſtre de la campagne a eſté maiſtre de
Lents. Elle eſtoit ſignalée par la mort des grands Capi¬
taines qui y ont eſté tuez. Elle eſt deuenuë illuſtre par
la bataille qui en a pris le nom.
L’Archiduc auoit deſiré de voir le Prince, ou ſelon
l’humeur Eſpagnole auoit feint de le deſirer. Le Prince
ſe preſenta deuant luy en bataille rangée ſur la hauteur
la plus proche de Lents, du coſté de la Baſſéc: & luy
parut eſtincelant dans ſes armes à la teſte de ſon Armée,
comme vne Comete que l’Empire & l’Eſpagne n’ont
iamais veuë impunément.
L’Archiduc eſtoit campé de cette ſorte. Son aile droit¬
te eſtoit ſous la ville de Lents; remparée par le deuant
de rauines & de chemins creux. Son corps de bataille
eſtoit poſté dans de petits bois naturellement retran¬
chez. Et ſon aile gauche oceupoit vn lieu eleué, au de¬
uant duquel il y auoit quantité de défilez.