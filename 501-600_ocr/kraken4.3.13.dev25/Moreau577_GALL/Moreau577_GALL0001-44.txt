LA BATAILLE DE LENTS.
gnole. Le Mareſchal fit ſi vaillamment, & fut ſi heu¬
reux dans tout le combat, que ſon aile ne fut pas ſeu¬
lement eſbranlée. Il deffit tout ce qu’il chargea: & ſe
trouua ſi ſouuent engagé parmy les Eſpagnols, qu’il
faillit deux ou trois fois à eſtre pris dans la meſlée.
Le corps de bataille qui auoit marché d’vn meſme
temps aucc les deux ailes, auoit eu le meſme ſuccés. Vn¬
meſme ordre auoit fait mouuoir l’Armée du Prince, &
vn meſme eſprit agiſſoit dans toutes les parties de ce
corps. Les deux bataillons des Gardes qui tenoient le
milieu de la premiere ligne, s’eſtoient emportez par vn
excés de courage au delà de la ligne, pour aller atta¬
quer vn regiment d’Eſpagnols, & deux d’Alemans, qu’ils
auoient en teſte. La Caualerie de l’Archiduc qui ſou¬
ſtenoit ces regiments, prit les Gardes par les deux flancs,
tua quatre de leurs Capitaines ſur la place, bleſſa les
autres, & auroit taillé en piece les deux bataillons, ſans
le Duc de Chaſtillon qui les ſouſtint auec les Gendar¬
mes: luy d’vn coſté, & Barbantane Lieutenant des Gen¬
darmes du Duc d’Enguien, de l’autre. Les ennemis fu¬
rent chargez ſi bruſquement des deux coſtez, qu’ils fu¬
rent contraints de ſe retirer dans le gros de leur batail¬
le. Le Duc de Chaſtillon ramena les Gardes au combat,
contre l’Infanterie que le General Bece commandoit.
Et tous les bataillons de noſtre premiere ligne charge¬
rent les bataillons oppoſez des ennemis auec tant de re¬
ſolution & de chaleur, que le General Becle tout bra¬
ue qu’il eſtoit ne reſiſta pas long temps à l’effort du Duc
de Chaſtillon.
L’Archiduc qui vid ce deſordre fit tout ce qui ſe pût;
pour le reparer. Il anima ſes troupes à vne genereuſe
reſiſtance par l’exemple de ſa valeur: & ſe meſla dans
nos eſcadrons, où il faillit à eſtre pris. Mais que pou¬
uoit il faire? Ses deux ailes eſtoient rompuës, & ſon
corps de bataille enfoncé. Il falloit ceder ou ſe perdre.
