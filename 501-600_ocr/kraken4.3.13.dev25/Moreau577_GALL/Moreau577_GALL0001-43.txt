¬-¬¬
LA BATAILLE DE LENTS.
meſure que les forces furent redoublées. A la fin le Ge¬
neral Erlac animé par ſa propre vertu, & par la preſen¬
ce du Prince, à qui il voyoit faire des actions de valeur
plus qu’humaine; pouſſa ſes Alemans contre les Lor¬
rains auec tant de cœur & de roideur, qu’ils furent con¬
traints de plier & de prendre la fuite. Et la défaite des
Lorrains fut la déroute de l’aile gauche, & du corps de
reſerue des ennemis.
Dans le meſme temps que le Prince de Salme s’auan¬
çoit au trot contre noſtre Prince qui le receut au pas;
le Mareſchal de Gramont marchoit au pas contre le
Comte de Buquoy, qui l’attendoit de pied ferme à dix
pas d’vn rideau, qu’il falloit monter pour aller à luy.
Le Mareſchal ſans rompre ſon ordre & ſon pas, gai¬
gna le haut du rideau, eſſuya tout le feu des ennemis,
les chargea, & les mena batant de telle ſorte qu’il ne
leur donna preſque pas le temps de ſe reconnoiſtre. Il
les rompit à la teſte du regiment Mazarin où il com¬
batoit: accompagné du Marquis de S. Maigrin, & du
Comte de Lilebonne, qui firent des merueilles dans
tout le cours de la bataille.
Vn eſcadron des noſtres montant par vn endroit le
plus eſcarpé du rideau, auoit eſté repouſſé par vn eſca¬
dron ennemy: & l’ennemy alloit prendre au retour le
bataillon de Perſan en flanc, lors que la Ferté-Senetere
Lieutenant general, qui venoit de rompre vn regiment
de Caualerie Eſpagnole, chargea celuy cy auec tant de
vigueur qu’il le mit en fuite; & l’ayant pouſſé iuſques
au gros des ennemis, augmenta le deſordre qui eſtoit
parmy eux.
Leur ſeconde ligne que commandoit le Prince de
Ligne vint ſouſtenir la premiere: mais elle laſcha le pied
à l’approche du Mareſchal de Gramont, que le Pleſſis¬
Beliere auoit ioint auec ſa ſeconde ligne. Et ce renfort
acheua de rompre ce qui reſtoit de l’aile droitte Eſpa¬