 25
gens qui n’auoient point d’égard au merire, & dont l’inſolence
eſtoit venuë à tel exces, qu’il n’y auoit point de iour qu’elle n’appre¬
henda pour ſa Majeſté, & ne craignit que cette puiſſante auerſion
des peuples ne la reduiſit à la neceſſité d’abandonner le Cardinal,
ce qu’elle ne feroit qu’auec peril pour elle & pour le Roy, ſi elle at¬
tendoit l’extremité de s’y voir forceée.
La Reine qui comprit ſon diſcours ne luy reſpondit autre choſe
ſinon, Hé quoy Madame, vous eſtes ſi peu de ſes amis? Madame de
Chevreuſe eſtonnée ne pourſuiuit pas dauantage, & iugeant des
ſentimens de la Reine par ſa reſponſe, pour preuenir le Car dinal
reſolut de luy écrire auſſi-toſt; La Reine ne manqua pas de ſon co¬
ſté de l’informer de tout, par vn Courrier qu’elle luy dépeſcha ex¬
prés, & Madame de Chevreuſe prenant occaſion d’vn autre qui ne
fit pas moins de diligence, il receut les deux lettres en meſme¬
temps; Par celle de la Reine il apprit le diſcours de Madame de
Chevreuſe, & iugeant de ſes intentions il fut ſurpris de lire dans la
ſienne, que depuis la bataille gagnée la mauuaiſe volonteé du peuple
augmentant, elle auoit remarqué quelque alteration pour luy dans
l’eſprit de la Reine, mais qu’elle n’auoit rien oublié pour luy faire
connoiſtre l’importance du ſeruice qu’il venoit de rendre ala Fran¬
ce, & la reconnoiſſance qu’on luy deuoit pour vne ſi ſignaleée vi¬
ctoire, & que par ce moyen elle auoit diſſipé l’orage qui le mena¬
çoit, & qu’elle continueroit à le faire; Luy emporté de colere jetta
la lettre par terre, & la pouſſant auee le pied dans le feu, s’écria in¬
ſolemment, No per Dio ché maj maj mi fdaro à Putane.
Ce que Madame de Chevreuſe tentoit auprés de la Reyne, le
Coadjuteur le pratiquoit enuers les autres. A ſes amis du Parle,
ment il perſuadoit qu’vn nouueau ſuccés produiroit vne nouuel¬
le inſolence, & que derelaſcher de leur entrepriſe, ſeroit rendre
le Cardinal plus audacieux: Qu’ils ne pouuoient éuiter les effets
de ſa colere que par vne pourſuite hardie, & que les Ennemis bat¬
tus leur donnoient lieu de trauailler ſeurement à la liberté des
Princes.
Parmy le Peupleil ſemoit les bruits d’vn ſiege, & luy faiſoit re¬
douter l’armée, compoſee pour la pluſpart des troupes Eſtrange¬
res, leueées par l’ordre du Cardinal, & commandées par ſes Crea¬
tures. Auec les Partiſans de Meſſieurs les Princes il traitoit de ſes
ſeuretez, & s’efforçoit de donner à M. le Duc d’Orleans des crain¬
tes du retour du Cardinal.
G