18

& Mayence, dont la conquefte eftoit referuée à l’inuincible
Prince de Condé.

Dans ce mefme temps, Picolomini paffant de Flandres
en Alemagne, auec vne armée de dix mille hômes, qu'il
menoit aux Archiducs preffez dans la Boheme par le Gene-
ral Banier, faillit entourer d’vn cofté le Duc de Longue-
ville, que l’armée de Bauiere ferroit de l’autre. Le Duc
refolu de combattre les premiers qui fe prefenteroient, prit
Neuftat dans le Palatinat, & continuant fa marche fur la fin
du mois de Nouembre fe rendit Maiftre d’Oppenhein,
d’Altzhein, de Binghen & puis de Creutzenach auec fon
fort chafteau, qui fut emporté en fix iours, quoy que le grand
Guftaue euft employé fix sepmaines entieres à le prendre.
Il prit aufli Baccharach, & ces villes là, luy donnerent
moyen de fubfifter deçà le Rhein, iufqu’au 26 de Decem-
bre. Mais n’y pouuant viure dauantage, & n’ayant autre
party à fuiure que de retourner en France pour y prendre
fes quartiers d’hyuer, en abandonnant du tout les affaires
d’Alemagne, qui auoient befoin d’vn prompt fecours, ou
de tenter le paffage du Rhein, il fe refolut de prendre ce
hazard, & ayant recouuert fept ou huiét bateaux à Binghen,
il fit paffer le Rhein à l’armée au deffus de Baccharach. Le
paflage se fit la nuiét pour furprendre les ennemis qui
auoient deux Regimens de Dragons logez à l’autre bord.
Où le Comte de Guebriant paffa avec deux Regimens d’In-
fanterie, & le Colonel Roze auec fon Regiment de cauale-
rie, & vn autre, tous auec tant d’ardeur, qu'ayant mis en
fuite partie defdits Dragons, & obligé les autres à fe retirer

 

 
