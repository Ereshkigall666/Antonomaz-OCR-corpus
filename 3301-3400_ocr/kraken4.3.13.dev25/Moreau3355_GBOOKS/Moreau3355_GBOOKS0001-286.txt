l’on pûſt ſonder quelque reſſource. Eſtant paſſé, il fortifia
ſes Troupes dans le pays d’un Prince, qui ſoubs vne appa¬
rente neutralite, conſeruoit un cœur ennemy des Couron¬
nes confederées; & ayant redonné force au party, il ioignit
en peu de temps les Ducs de Brunzvich & Landgraue de
Heſſe, aux deſſeins de la France. Ce ne fut pas vn petit
effet de voir trente cinq mille hommes de combat, contre
les forces de l’Empereur, & de le reduire à la defſenſiue.
Auſſi le ſuccés que les armes du Roy eurent cette année là,
fit bien connoiſtre, quelle auoit eſté l’vtilite d’vne ſi gene¬
reuſe entrepriſe. Le Roy fit deux ſieges de tres-grande im¬
portance en vn meſme temps, & eut la gloire d’emporter
Thurin en Italie, & Arras dans le Pays-Bas, pendant que les
principales forces, qui auoient accouſtumé de donner
ſecours aux Eſpagnols, eſtoient retenuẽs en Alemagne, où
le Roy n’auoit pas douze cents François en tout, tant de
Caualerie que d’Infanterie. On a veu ſouuent le Duc de
Longueville ſouhaitter vn combat general; Et ſa raiſon
eſtoit, qu’obtenant la victoire, il affoibliſſoit pour iamais la
maiſon d’Autriche, & quand il fuſt arriué vn ſucces con¬
traire, qu’il ne hazardoit pour le Roy qu’vne poignée de ſes
ſubiets. Et à n’en point mentir, le Roy reconnut ce signalé
ſeruice, & donna au Duc de Longueville, la plus agreable
recompenſe, que puiſſe receuoir vn cœur comme le ſien,
qui eſt la loüange & l’eſtime que meritoit vne action ſi
glorieuſe. Ie diray encore ce mot, dont il reſte beaucoup de
teſmoins; que le feu Prince d’Orange ne ſe pouuoit laſſer
de parler de ce paſſage du Rhein, diſant, que c’eſtoit le