DE MTRISTAN.
Par fois vn ſanglier furieux,
Qui mettoit vn pais en crainte,
De voſtre dard victorieux
Eprouuoit la mortelle ateinte.
Vous decouuriez tant de beauté,
De courage & d’agilité,
A dompter la beſte inſolente;
Qu’à voir voſtre grace & vos coups,
On tient qu’vn ſentiment jaloux
Euſt empeſché cette Athalante,
Qui fut ſi bele & ſi galante,
¬
D’oſer chaſſer auecque vous.
Quelquesfous en de mornes lieux
Aßiſe deſſus l’herbe fraiſche,
Voſtre bras, voſtre ame, & vos yeux
Se treuuoient tendus à la peſche.
Souuent à l’enuy, les poiſſons
Se rendoient à vos hameçons,
Comme aux plus beaux filets du monde.
Et lors qu’ils ne s’y prenoient pas,
C’eſtoit qu’oubliant le repas,
Cette troupe ſi vagabonde,
S’arreſtoit à voir hors de l’Onde
Beaucoup de plus charmans apas.