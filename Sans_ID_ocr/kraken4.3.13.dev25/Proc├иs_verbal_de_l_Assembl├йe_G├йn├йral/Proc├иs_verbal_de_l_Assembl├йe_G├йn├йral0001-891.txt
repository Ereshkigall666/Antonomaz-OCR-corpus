
886 Pro cez Verbal de l’Aſſemblée Generale
vn acte contenant leſdites declarations & ſatisfactions
que ledit Dom Roger doit faire, conformes à la delibera¬
tion de l’Aſſemblee, dont il auoit enuoyé copie au Pere
General, qui l’auoit communiquee à Monſieur de Melhac,
auquel il auoit remis vn autre eſcrit dans la forme que le¬
dit Dom Roger deſiroit qu’il fuſt. Et comme il ne conte¬
noit que les eloges dudit Dom Roger, & non point vn
adueu de ſa faute, il l’auoit rejetté. Que mondit ſieur de
Melhac ayant trauaillé pour les reduire à faire ce que Mon¬
ſeigneur de Limoges deſiroit, il ne les y auoit pûreſoudre:
& qu’il s’eſtoit departy de ſon entremiſe. Que mondit
Seigneur de Limoges auoit crû eſtre obligé de donner
aduis à l’Aſſemblee de l’opiniaſtreté dudit Dom Roger,
& du refus qu’il fait de faire la ſatisfaction preſcrite par la
deliberation de l’Aſſemblee: Comme auſſi de deux arreſts
qu’il auoit obtenus; l’vn au Parlement de Paris, & l’autre
au Parlement de Bourdeaux; par leſquels il eſtoit fait def¬
fenſes à Meſſeigneurs les Prelats d’entreprendre & d’at¬
tenter ſur la perſonne dudit Dom Roger. Qu’il ſupplioit
la Compagnie de luy donner ſes aduis ſur ce qu’il venoit
de luy rapporter. Surquoy la Compagnie a fait faire le¬
cture de l’acte de ſatisfaction que Monſeigneur de Limo¬
ges auoit fait dreſſer, qu’elle a approuué, & a eſté d’aduis
de le faire executer; comme tout ce qui auoit eſté́ cy-de¬
uant reſolu ſur ce ſujet. Ledit ſieur Abbé de Marmieſſe
Agent a encore demandé, qu’il plûſt à la Compagnie de
prier quelqu’vn d’eſcrire à Monſeigneur de Rieux, afin
qu’il fiſt executer à l’eſgard des Feüillans qui ſont dans ſon
Dioceſe, la deliberation priſe contr’eux & ledit Dom
Roger. Monſeigneur de Cominges a eſté prié de prendre
cette peine.