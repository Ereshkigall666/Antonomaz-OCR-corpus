du Clergé de France. 3o. MARS. &79
brun de prendre la peine de l’aſſiſter en la ſollicitation de
cette affaire comme il le deſire. Elle a auſſi ordonné aux
ſieurs Agens d’y agir dans la maniere que mondit Sei¬
gneur de Viuiers l’a demandé à la Compagnie.
Le ſieur Promoteur a dit, Que Monſeigneur l’Arche¬
ueſque de Roü̈en luy auoit addreſſeé vne lettre pour la
preſenter de ſa part à l’Aſſemblee, & l’a miſe entre les
mains du ſieur Abbé Tubeuf Secretaire, qui en a fait le¬
cture. Apres laquelle leditſieur Promoteur a repreſenté,
Que Monſeigneur de Roüen teſmoignoit par ſa lettre,
que l’amour qu’il a pour ſon dioceſe l’engageoit à ſe pro¬
curer vn Coadjuteur, dans l’infirmité où il ſe voyoit re¬
duit par les longs & penibles trauaux qu’il auoit ſoufferts
durant trente-cinq annees de ſeruice qu’il auoit rendu à
ſon Egliſe; & que la bonne eſtime en laquelle pluſieurs
lny auoient dit que Monſieur l’Abbé de Chanvalon ſon
neueu eſtoit, l’auoit porté à faire choix de ſa perſonne,
comme d’vn ſucceſſeur tres-capable de le ſoulager en ſes
fonctions. Qu’il ſouhaittoit neantmoins pour le repos de
ſa conſcience, & pour ne pas donner ſujet de croire qu’il
ait ſuiuy inconſiderément les inclinations de la chair &
du ſang dans le choix qu’il a fait; qu’il plûſt à la Compa¬
gnie en donner ſon àpprobation; & ſielle le jugeoit digne
de cet employ, de luy rendre la juſtice & la pieté de la
Reyne fauorable par ſes interceſſions. Ledit ſieur Promo¬
teur a encore remonſtré, Que bien que les Coadjutore¬
ries ſoient odieuſes d’elles-meſmes, neantmoins l’Egli¬
ſe les auoit approuuees & reconnuës neceſſaires en de
certains cas, dont les ordonnances des ſaints Decrets &
les Reglemens du Clergé conuenoient. Que celle que
Monſeigneur l’Archeueſque de Roüen propoſoit, eſtoit
dans les termes des ſaints Decrets, & que la perſonne
qu’il regardoit pour ſon Coadjuteur auoit les qualitez ne¬
ceſſaires, eſtant connu de tout le monde d’vn merite tres¬
ſingulier, & d’vne pieté exemplaire. Que la Compagnie
s’eſtoit autresfois entremiſe pour la Coadjutorerie de