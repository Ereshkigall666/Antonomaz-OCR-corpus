 du Clergé de France. 2. IANVIER. 665

ſcandaleuſes, contre le droit naturel & les bonnes mœurs,
tendantes à la ſubuerſion des Eſtats & à la deſtruction
de la paix Eccleſiaſtique. Que dans la Preface de ladite
cenſure ſeroient inſerees toutes les maximes contraires
aux propoſitions contenüs dans ledit liure, & qu’elle ſe¬
roit enuoyee dans les prouinces auec vne lettre Circulaire
aux Eueſques, qui ſeroient priez de la faire publier dans
leurs Dioceſes, & de faire deffenſes à toutes perſonnes de
garder ou lire ledit liure, ſous peine d’excommunication.
Qu’il ſera auſſi fait remonſtrance à la Reyne ſur ce ſujet;
& que ſa Majeſté ſera ſuppliee de faire condamner ledit
liure par Monſieur le Lieutenant Ciuil à eſtre laceré &
bruſlé́ par l’executeur de la haute juſtice, & de faire or¬
donner, qu’il ſera informe, tant contre l’Autheur que
l’Imprimeur d’iceluy, pour eſtre procedé à l’encontre
d’eux ſelon la rigueur des Ordonnances.
 Monſeigneur l’Archeueſque de Sens a remonſtré,
Qu’ayant fait ſçauoir à l’Aſſemblee le Bref que les Ieſuites
auoient obtenu de ſa Sainteté, ſur l’appel par eux inter¬
jetté des jugemens rendus contr’eux par ſon Official, &
l’acceptation qu’en auoit faite Monſeigneur de Senlis, à
qui il s’eſtoit addreſſé; elle luy auoit fait dire qu’il ſe pour¬
ueuſt ſur ledit Bref, comme il verroit pour le mieux. Que
ſon Promoteeur, qui auoit eſté aſſigné deuant Monſei¬
gneur de Senlis, s’eſtoit rendu appellant comme d’abus
dudit Bref. Qu’il auoit releué ſon appel au Parlement de
Paris, & iceluy fait ſignifier auſdits Ieſuites. Qu’en ſuitte
leſdits Ieſuites l’auoient fait aſſigner, luy qui parle, audit
Parlement, pour le faire condamner aà prendre le fait &
cauſe pour ſon Promoteur. Qu’il auoit reſpondu à l’aſſi¬
gnation. Que leſdits Ieſuites s’eſtoient pourueus depuis
au Conſeil, où ils auoient expoſé, qu’il y auoit inſtance
audit Conſeil entre le ſieur Eueſque d’Amiens & eux, ſur
l’euocation par eux requiſe du differend pendant au Par¬
lement entre ledit ſieur Eueſque d’Amiens & leſdits Ie¬
ſuites, à cauſe des alliances & parentez qu’il auoit audit
PPo