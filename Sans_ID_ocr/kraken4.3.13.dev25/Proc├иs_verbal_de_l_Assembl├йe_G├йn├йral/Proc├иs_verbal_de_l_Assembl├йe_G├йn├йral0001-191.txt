86 Procez Verbal de lI’Aſemblée Generale
en comparaiſon de celle dont il s’agiſſoit preſentement.
Il a de plus fait connoiſtre l’impuiſſance où eſtoient leſdi¬
tes prouinces d’executer le département en la forme qu’il
auoit eſté propoſé, laquelle les diſpenſoit neceſſairement
d’obeïir à la deliberation de l’aſſemblee, ſi elle vouloit
abandonner ſes anciens ordres: & que leur pauureté les
rendoit aſſez mal-heureuſes, ſans y adjouſter cette nou¬
uelle affliction: ce qui eſtoit ſi manifeſte, que quoy que
leſdites prouinces quine ſont compoſees que de quelques
Eueſchez tres-mediocres, & de Cures en petit nombre,
ſans ſecours de Prieurez, de Chapitres, ny de grandes Ab¬
bayes qui enrichiſſent les autres prouinces, ſoient ſur¬
chargees aux decimes par proportion à la valeur de leurs
Benefices; leur quotité neantmoins pour les decimes
comparee auec celle des autres prouinces, n’alloit pas
quelquefois par proportion d’vn à vingt. Et qu’ainſi,
quand la raiſon de l’impuiſſance ceſſeroit, il n’eſtoit pas
raiſonnable de leur faire porter également par la diuiſion
des prouinces, les charges du Clergé. Que pour la conui¬
ction de cette verité, on pouuoit voir que la prouince
d’Ambrun ne portoit de decimes ordinaires qu’onze mil
trois cens quatre-vingts douze liures, celle d’Arles ſept
mil quatre cens quatre-vingts deux liures, ſans parler des
’deux autres prouinces reſtantes, accablees de decimes,
eu eſgard à la pauureté de leurs Benefices: Et que ſi le
département de cinquante mil eſcus, qui regaloit dix mil
liures ſur chaque prouince, auoit lieu, auec l’impoſition
des autres ſommes neceſſaires pour les frais de l’aſſem¬
blee, elles ſeroient obligees pour les ſeules taxes de leurs
Deputez, d’impoſer extraordinairement deux nouuelles
decimes, ce qui ſeroit vn accablement tout à fait inſup¬
portable; de ſorte qu’apres auoir imploré la juſtice de
l’aſſemblee pour faire quelque reflexion ſur les extremitez
faſcheuſes où elle jettoit leſdites prouinces, il ne voyoit
que trois voyes à prendre dans leur conduitte; ou de faire
l’impoſition de dix mil liures en chaque prouince, confor¬