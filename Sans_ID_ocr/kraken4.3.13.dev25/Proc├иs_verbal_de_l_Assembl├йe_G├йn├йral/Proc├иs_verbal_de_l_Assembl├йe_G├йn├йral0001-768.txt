 du Clergé de France.3. MARS. 763
voir la Reyne, & faire nouuelle inſtance pour empeſcher
que la Declaration que le Parlement demande luy ſoit
deliuree, & la ſupplier de maintenir les Eccleſiaſtiques
dans les droits & les honneurs qui leur appartiennent.
Monſeigneur d’Ambrun a dit, Qu’il eſtoit obligé à la
Compagnie de ce qu’elle prenoit intereſt aux diſcours
qui auoient eſté faits contre luy. Qu’il penſoit luy deuoir
dire qu’il auoit appris que Monſeigneur le Duc d’Orleans
auoit teſmoigné à tout le Parlement qu’il n’auoit rien dit
dans ſes Remonſtrances qui luy peuſt donner ſujet de
plainte, & que ſon Alteſſe Royale luy auoit donné en
cette occaſion des marques de ſa protection. Qu’il croyoit
qu’il falloit voir la Reyne comme il auoit deſia eſté dit.
Surquoy la Compagnie, apres auoir diſcuté toutes ces
choſes, a eſté d’aduis d’vn commun conſentement de de¬
puter vers la Reyne pour la ſupplier de perſiſter dans la
fermeté qu’elle a euë̈ pour maintenir les Eccleſiaſtiques
dans leurs auantages, & de luy témoigner que la Compa¬
gnie demeuroit ferme dans ſes ſentimens, ſuiuant qu’ils
auoient eſté repreſentez à ſa Majeſteé́ par Monſeigneur
d’Ambrun: & que ſi quelques-vns du Parlement s’eſtoient
emportez de parole contre ſa perſonne & contre l’Ordre
Eccleſiaſtique, ils le ſouffroient auec vne patience Chre¬
ſtienne pour le bien de l’Egliſe, & pour le ſeruice du Roy
& de l’Eſtat. Il a eſté auſſi reſolu de voir ſon Alteſſe Roya¬
le & Monſieur le Prince pour le meſme ſujet. Meſſei¬
gneurs de Saint Paul & d’Orleans, & les ſieurs Abbez de
Boisdauphin & de Villars ont eſté priez de faire cet office
vers la Reyne, ſon Alteſſe Royale & Monſieur le Prince.
 Monſeigneur d’Agen a rapporté, Que Monſeigneur le
Cardinal Grimaldi, qui eſt Archeueſque de Seleucie &
Abbeé de Saint Florent dans le Dioceſe d’Angers, auoit
donné la tonſure dans ladite Abbaye à vn Alleman ſon
domeſtique, pour le rendre capable de tenir vn Benefice,
ſans en auoir eu la permiſſion de Monſeigneur d’Angers.
Que cette entrepriſe eſtoit de conſideration: & qu’il s’y
DDddd ij