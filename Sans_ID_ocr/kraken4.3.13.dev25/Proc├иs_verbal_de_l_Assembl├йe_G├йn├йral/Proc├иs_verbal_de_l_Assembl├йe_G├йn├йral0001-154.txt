du Clergé de France. . IVILLET. I49
par ces deux actions auoir pourueu à tous les differends
qu’il pouuoit auoir auec eux; mais qu’il arriua en l’annee
1649. qu’ayant fait vne ordonnance pour obliger tous ſes
dioceſains d’aller chacun à leur parroiſſe ſe confeſſer &
communier pendant la quinzaine de Paſques, il fit defen¬
dre à tous les Religieux de confeſſer, ſinon ceux qui pre¬
ſenteroient vn billet de leur Curé, portant la permiſſion
d’aller à cdonfeſſe pendant ledit temps. Que tous les Reli¬
gieux de ſon dioceſe y auoient obey, excepté les Ieſuites
& les Penitens. Que leur ayant en ſuitte fait donner aſſi¬
gnation pour repreſenter leurs approbations, les Ieſuites
eſtoient venus à luy, leſquels apres pluſieurs diſputes
auoient conſenty d’obeir à ſes defenſes. Que les Penitens
en auoient fait de meſme, apres quelques procedures qui
furent faites contre eux; & que le Superieur luy eſtoit ve¬
nu demander pardon, & auoit changé tous les Religieux
de la maiſon à cauſe de la deſobeiſſance qu’ils auoient ren¬
duë à̀ ſes ordonnances.
Qu’ayant renouuellé la meſme ordonnance auant la
quinzaine de Paſques de la preſente annee, il auoit en¬
uoyé ſon grand Vicaire trois ſemaines auparauant dans
les maiſons de tous les Religieux de Sens pour les en in¬
former, & leur faire entendre comme il vouloit qu’elle
fuſt executee; & les prier de faire abſtenir les Religieux
de confeſſer durant la quinzaine de Paſques.
Que les Ieſuites auoient reſpondu qu’ils n’y pouuoient
obeir, & que ceux qui y auoient obey l’annee precedente
en auoient eſté reprimandez. Que ſon grand Vicaire ſur
leur refus y auoit procedé juridiquement en ſon abſen¬
ce, leur ayant fait dire qu’ils euſſent à repreſenter leur ap¬
probation. Qu’à cét effet ils auoient eſteé́ citez à la reque¬
ſte de ſon Promoteur pardeuant ſon Official, lequel apres
trois defauts obtenus dans les delays ordinaires, auoit
donné jugement contre eux, par lequel defenſes leur
auoient eſté faites d’entendre les confeſſions juſques aà̀ ce
qu’ils euſfent fait apparoir de leur approbation, declarant
T ij