 du Clergé de France. IANVIER. 661
nerales du Clergé, qu’il diſoit eſtre infectees de l’air vi¬
cieux des paſſions qui regnent en toutes les Aſſemblees,
dans leſquelles les ſentimens de la pluſpart n’eſtoient pas
libres, & où le nombre des opinants faiſoit ſouuent la de¬
ciſion des affaires; & non pas leur authorité, leur pro¬
bité ny leur ſuffiſance. Qu’à ce ſujet il diſoit en l’article
ſeptante-ſeptieſme, page cinquantieſme, que certains
eſprits remuans & mal intentionnez, comme il y en auoit
touſiours eu dans les ordres les plus ſages’& les mieux re¬
glez, & comme il s’en eſtoit trouueé dans la compagnie
des Apoſtres meſmes, faiſoient des caballes, ſemoient des
billets, & diſtribuoient des libelles pour diuertir les bons
ſentimens des Prelats qui auoient diſpoſition de ſecourir
le Roy. Qu’à cauſe de cela il concluoit hardiment que ſa
Majeſté deuoit mettre la main ſur le bien de l’Egliſe par
vne voye plus prompte, plus certaine & plus conuenable
aà ſon authorité que celle de la deliberation deſdites Aſ¬
ſemblees. Que par tous ces diſcours il taxoit la fidelité
dans laquelle Meſſeigneurs les Prelats eſtoient demeurez
tres-inuiolablement & tres-fortement pour les intereſts
de la Monarchie & pour le ſeruice du Roy, & faiſoit in¬
jure à tous ceux qui compoſoient cette Aſſemblee, l’ac¬
cuſant de caballe & de monopole, quoy que jamais Aſ¬
ſemblee n’ait eu plus de liberté en ſes ſentimens, & n’ait
eſté moins gehennee par l’authorité Royale que celle-cy.
Que la fidelité & la Religion de Meſſeigneurs les Prelats
eſtoient encores offenſees par la comparaiſon qu’il faiſoit
de Iudas entre les Apoſtres, comme s’ils auoient plus de
part à l’apoſtaſie de celuy-là, qu’à la fidelité de ſainct
Pierre, & à celle du reſte des Apoſtres. Que pour faire
receuoir plus facilement ſa propoſition, & obliger le Roy
aà̀ ſe ſeruir auec cet empire non ſeulement de ſouuerai¬
neté, mais de proprieté des biens des Eccleſiaſtiques; il
diſoit qu’elle eſtoit appuyee ſur le droit diuin, naturel,
ciuil & politique, ſur les ordonnances, enſeignemens,
exemples des Papes, de nos Roys & des autres Princes
OOoo iij