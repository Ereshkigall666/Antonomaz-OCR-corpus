86 Procez Verbal de l’Aſſemblée Generale
impatienter, & de leur faire la grace de demeurer aſſem¬
blez plus long-temps qu’a l’ordnaire. Surquoy ledit ſieur
Abbé a eſté chargé de dire à Monſieur d’Annery, que la
Compagnie, qui ſortoit d’ordinaire à cinq heures, de¬
meureroit aſſemblee juſques à ſix, pour leur donner temps
de luy faire ſçauoir la reſponſe qui luy ſeroit faite.
Monſeigneur de Cominges s’eſt mis au bureau, & a dit,
Que l’Ambaſſadeur de Portugal l’auoit chargé d’vne re¬
queſte pour la preſenter à l’Aſſemblee. Il l’a donnee au
ſieur Abbé Tubeuf, qui en a fait la lecture. Et comme par
ſa requeſte il ſe remettoit à Monſeigneur de Cominges
du merite de ſes demandes; mondit Seigneur de Comin¬
ges en a repreſenté les motifs & la fin, & a dit, Que l’af¬
faire eſtoit d’vne conſequence extrême pour l’Egliſe, s’y
agiſſant du ſalut de tout vn Royaume. Qu’il eſtimoit eſtre
à propos de faire voir que le Roy de Portugal eſt en droit
de faire toutes les inſtances qu’il fait vers ſa Sainteté, puis
qu’il eſt legitime heritier & poſſeſſeur de cette Couron¬
ne. Et a expoſeé, pour le prouuer, que le Royaume eſtant
tombé en quenoüille par la mort de Henry le dernier Roy
legitime; l’Infante Catherine, femme du Duc de Bragan¬
ce ayeul du Roy d’aujourd’huy, & fille d’Edoüard frere
de Henry, tous deux petits fils d’Emanuel le i4. des Rois
de Portugal, s’eſtoit trouuee la plus proche pour recueil¬
lir cette ſucceſſion: & qu’elle eſtoit plus en droit de poſſe¬
der ce Royaume(comme niepce du Roy Henry, pour eſtre
fille d’Edoüard ſon frere que Philippes II. qui n’eſtoit
ſon neueu qu’à cauſe qu’il eſtoit fils de l’Imperatrice ſa¬
belle ſa ſœut: eſtant certain que ceux des heritiers du Roy
 mort ſans enfans, qui repreſentoient la ligne maſculine,
auoient plus de droit à laCouronne, que ceux qui eſtoient
yſſus du coſté des femmes: & partant, que Philippes II.
Roy d’Eſpagne auoit fait injure à Catherine de la deſ¬
poüiller de ce Royaume, & de s’en emparer: & que le Duc
Iean de Bragance petit fils de l’Infante Catherine auoit eu,
certainement, droit de ſe ſeruir de la bonne volonté des