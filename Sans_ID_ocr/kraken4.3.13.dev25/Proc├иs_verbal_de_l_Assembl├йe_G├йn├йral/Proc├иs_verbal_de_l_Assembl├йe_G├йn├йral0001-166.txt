du Clergé de France.13. IVILLET. 161
vn conflit de juriſdiction, pour lequel il s’eſtoit pourueu
en reglement deluges au priué Conſeil, où l’inſtance eſtoit
commencee: Et parce qu’il importe que les actions qu’on
intente pour retirer les biens de l’Egliſe alienez, ſe jugent
au grand Conſeil où la declaration a eſté verifiee, & non
point au Parlement de Roüen; il ſupplioit la compagnie
de luy accorder l’interuention des ſieurs Agens. Comme
cette interuention a eſté trouuee de juſtice, il a eſté or¬
donné auſdits ſieurs Agens d’y interuenir quand ils en
ſeront requis.
Monſeigneur de Rheims a dit, Que l’ordre eſtoit de
charger les ſieurs Agens nouueaux des papiers des Archi¬
ues, & que les ſieurs anciens Agens les deuoient remettre
entre leurs mains en preſence de quelqu’vn de Meſſei¬
gneurs les Prelats. Meſſeigneurs de Saint Ponts & de
Vabres ont eſté priez d’y trauailler, auec les ſieurs de
Caſalets Archidiacre de Narbonne, & Gon Official de
Chalon.
En meſme temps Monſeigneur d’Ambrun a repreſenté,
Que le ſieur de Berland Prieur de Saint Denis auoit en ſa
poſſeſſion beaucoup de papiers importans qui apparte¬
noient au Clergeé. Que leſdits ſieurs anciens Agens auoient
eſté chargez en la derniere aſſemblee de les retirer de luy,
& de les remettre dans les Archiues. Qu’en cette conſi¬
deration on luy auoit reſtably toutes les ſommes qui luy
auoient eſté rayees ſur l’eſtat des frais communs de l’aſ¬
ſemblee de Mante, & qu’il n’auoit rien executé de tout ce
qu’il auoit promis. Le ſieur Promoteur a eſté chargé de le
voir & de le preſſer de rendre tous les papiers qu’il a con¬
cernans les alienations faites au Clergé: & Meſſeigneurs
les Commiſſaires nommez pour voir les Archiues ont eſté
priez de les examiner.
Apres cela Meſſeigneurs les Commiſſaires des comptes
ſe ſont mis au bureau, & ont employé le reſte de la ſeance
à voir la deſpence du compte de l’annee 1645.