 132.
 
646
1T
r
LuyS AAI.
accompagné d’enuiron cent cheuaux, vint tout contre le champ de bataiſle des Royaux,
& entra dedans accompagné ſeulement deſdits Comtes, & de ſept à huit autres caualiers
 volontaires, ſoit qu’il creuſt eſtre mieux accompagneé & ſouſtenu des ſiens, ſoit qu’il s’i¬
maginaſt que ſa preſence deuſt donner de l’effroy dans l’armée du Roy, ou par vne cha¬
leur martiale, ou plutoſt abandonné de Dieu, & de ſon propre iugement: & comme il
chargeoit viuement vn peloton des Gardes, qu’il rencontra le premier, & duquel il auoit
rompu quelques rangs, & tué quelques ſoldats, il fut ſalüé des mouſquetaires du Roy ſi
viuement, que luy & ſon cheual en furent bleſſez: neantmoins outre cela il ſe meſla dans
la Caualerie, où il donna & receut pluſieurs coups, entt’autres d’vn piſtolet dans le viſa¬
ge, que luy donna le ſieur de Beauregard, Capitaine des cheuaux legers: ſur quoy, eſtant
abandonné des ſiens, & ſon cheual s’eſtant abatu ſous luy pour les diuerſes bleſſeures qu’il
auoit, il cria onmtmorency, & fut incontinent ſaiſi & arreſté par ſainte-Marie, Sergent de
la Compagnie de ſaint-Preüil qui accourut à luy, & ſon Capitaine en ſuite. Le Duc ſe
voyant pris & reduit en ſi miſerable eſtat à cauſe de ſes bleſſures deſquelles il auoit peur
de mourir ſur l’heure, demanda vn Preſtre pour ſe confeſſer: ce qu’eſtant fait, il fut em¬
porté ſur vne eſchelle couuerte de quelques manteaux à Caſtelnau d’Arry, par le com¬
mandement du Mareſchal de Schomberg. En ce meſme rencontre y furent tuez auſſi les
Comtes de Rieux, de la Fueillade, & de Moret(frere naturel du Roy) qui mourut trois
heures apres ce choc d’vne mouſquetade qu’il y auoit receu. Ourre ees trois il y eut plus
de vingt Gentilshommes ou Capitaines de tuez de l’armeée de Monſieur, & pluſieurs de
bleſſez: il y en eut auſſi quelques-vns ducoſteé du Roy, mais en plus petit nombre. Lapri¬
ſe du Due de Montmorency eſtonna fort l’armé́e de Monſieur, de laquelle pluſieurs ſe
mettoient en deuoir de venir à la recouſſe de leur General, mais ils en furent empeſchez
par les Royaux: d’où arriua que toute cette armé́e ſe diſſipa petit à petit; Chacun d’eux ai¬
mant mieux recourir à la clemence du Roy, que de continuer dans vne reuolte deſagreable
àDieu & aux hommes, & qui auoit ſi mal reüiſſi au principal entrepreneur dés ſon commen¬
cement. Le Mareſchal de Schomberg ne voulut meſme les pourſuiure en leur retraitte,
ſe contentant de ſa proye, & de la victoire qu’il auoit emportée ſans grande effuſion de
ſang. En ſuite de cette priſe, Caſtelnaud’Arry receut les gns du Roy, qui y menoient
captif le Duc de Montmorency, qui de là fut emmené à Lectoure, où le Mareſchal de
Roquelaure le receut dans le Chaſteau. Monſieur voyant ce malheur arriué à ſon party,
penſe qu’il ne pouuoit mieux faire que de ſe remettre aux bonnes graces du Roy: Ce qui
luy fut benignement accordé en quelques articles que traiterent auec luy de la part du
Roy le ſieur de Buillon Sur-Intendant des Finances, & le Marquis de Foſſez Gouuerneur
de Montpellier, apres auoir eſté purement eſconduit de l’eſlargiſſement du Duc de Mont¬
morency, & du reſtabliſſement des Ducs d’Elbœuf & de Bellegarde, & pluſieurs autres de¬
mandes qui ne furent pas iugées raiſonnables. Apres cét accord, les troupes qui reſtoient
auprés de Monſieur (pour la pluſpart eſtrangeres ) receurent commandement de vuider du
Royaume dans ſix iours pour tout delay, portez par l’accord ſur peine de la vie: Ce qu’ils
executerent le plus promptement qu’il leur fut poſſible de peur d’auoir pis qu’ils n’auoient
pû faire en France.
 Le Roy au meſme temps reſtablit & fit tenir de nouueau l’Aſſemblée des Eſtats de Lan¬
guedoc( qu’il auoit par cy- deuant annullée & caſſé́e à̀ cauſe de la rebellion du Ducde
Montmorency )à laquelle il voulut aſſiſter, accompagné de la Reyne ſon eſpouſe, du Car¬
diaal Duc de Richelieu, des Grands de la Cour, & des Seigneurs de ſon Conſeil, & en fit
faire l’ouuerture par le ſieur de Chaſteauneuf ſon Garde des Seaux en ſa preſence, en la
ville de Beziers, au commencement d’Octobre, puis en laiſſa la direction aux Chefs d’icel¬
le, & à Meſſire Robert Myron, Commiſſaire deputé pour y preſider de la part de ſa Maie¬
ſte. Le Roy en outre octtroya vn pardon general à toute la Prouince, reſeruant & reſtrei¬
gnant le chaſtiment à quelques particuliers qui auoient eſté les principaux inſtrumens de
la Rebellion, deſquels les vns furent executez à mort, les autres condamnez à meſme
peine par defauts & contumaces, leurs biens confiſquez au Roy, & leurs maiſons razées:
pluſieurs chaſteaux meſmes furent pareillement razes en diuers lieux de la Prouince.
Quant aux quatre Eueſques d’Alby, de Niſmes, d’Vzez, & de Lodeue, qui auoient trem¬
pe en ces rebellions, & s’eſtoient mis à couuert, pour euiter la punition de leur crime, le
reuenu de leur temporel fut ſaiſi ſous la main du Roy: & quant à la procedure contre leurs
perſonnes, le Roy tres-Religieux ne voulut pas que ſes Officiers en priſſent connoiſſance,
mais enuoya demandet des Commiſſaires au Pape pour leur faire leur procez: Ce que ſa
Sainteté accomplit, en nommant l’Archeueſque d’Arles, les Eueſques de Boulogne, de
ſaint Flour, & de S. Malo. Le Roy ne voulant pas ſeulement paroiſtre iuſte en la punition