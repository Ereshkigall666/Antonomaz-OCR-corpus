17
les Offices, & les Benefices à ceuxqui les poſſedeat, pour les faire
paſſer en d’autres mains, ſi par quelque crime notable ils n’ont
point merité́ cette punition. Ce ſont des arufices de la faueur, &
qui n ont cours parmy nous que depuis quelques annees, afin de
s’aduancer & de ſe maintenir, mais qui ſont contraires à l’Euangile
& qui damnent les Souuerains, ſous vne apparence flateuſe de
puiſſance & d’authorité.
XV.
Ie paſſe ſous ſilence quantité́ d’autres deuoirs, inſeparables de
la grandeur, & dont l’induction feroit la matiere d’vn gros volume,
pour dire, Que lesPrinces & les Souuerains, ſont eſtroitement liez
& obligez à routes ces fonctions par vne double loy, Sçauoir, l
Naturelle & la Diuine. Pour ce qui concerne la loy Dinine il eſt
ſans difficulte, puis qu’eſtant eſtablis de la part de Dieu & exerçant
ſa puiſſance ſur les hommes, ils ne peuuent point ſans peché, paſſer
les limites qu’il leur a preſcriptes. Mais pour ce qui regarde la loy
naturelle, d’autant qu’il y peut auoir de la difficulté, cela merite
quelque explication. Ie n’entends pas, par cette facõ de parler que
l’eſtabliſſement de laRoyauté de droict naturel, l’Eſcriture improu¬
ue cette imagination; Mais ie pretends & veux dire, que poſé qu’il
y ait des Roys & des Souuerains, de quelque ſource que vienne l’o¬
rigine de leur inſtitution, ils ſont par vn principe naturel & par vne
loy inſeparable de leur authorité, obligez ſous peine de crime, à
tous les deuoirs, fonctions & exercices, que Dieu a annexez à cette
ſupreme grandeur. Comme vn pere eſt obligeé par la loy naturelle
de pouruoir à̀ l’education de ſes enfans. Comme vn Maiſtre par la
meſme loy doit nourrir & recognoiſtre ſes domeſtiques. Comme
vn Paſteur par le meſme principe eſt tenu de veiller a la garde de
ſon troupeau; Vn Medecin d’obſeruer ce qui eſt neceſiaire pour le
ſoulagement de ſon malade; & le Capitaine pour la conduite de
ſes Soldats: Vn Roy qui a toutes ces qualitez ioinctes enſcmble, &
eſſentiellement vnies à ſa couronne, doit apprendre de tous ces
exemples, que ſi la grandeur par les charmes de l’authorité luy flat¬
te les ſens,les perils qui ſe rencontrent dans vne adminiſtration de
ſi grande eſtendüe, & dans l’enc iclopedie de t ant de deuoirs, le doi¬
uent extremement humilier aux pieds de noſtre Seigneur, & l’obli¬
 ger de luy demander les graces puiſſantes & neceſſaires, pour ne
pas ſuccombes ſous vn ſi peſant fardeau.
.