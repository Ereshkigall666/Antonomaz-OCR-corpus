4
ſoit de l’humeur des Italiens: Ie remarque, dit-il, qu’ilsre¬
tiennent touſiours l’ambition qu’ils ont fait paroiſtre dés le
commencement de leur Monarchie; car auſſi-toſt qu’ils ont
ceſſé d’auoir le Commandement ſur les corps, ils ont voulu
l’auoir ſur les Ames. Cette reſponſe eſt vn peu hardie, ie le
confeſſe, auſſi fut elle prononcée par vne perſonne qui n’a¬
uoit pas bonne opinion de la Foy Romaine; Neantmoins elle
ne laiſſe pas d’approcher de la Verité; comme nous l’auons
eſprouué depuis vn peu moins de cinquante années, que des
Italiens ont commencé de regner,( s’il faut ainſi dire, en Fran¬
ce.) Il ſeroit inutile déplucher l’Hiſtoire, puiſque pour ſi peu
que l’on ait eſté ſur la terre, ou l’on a veu de ſes propres yeux,
ou bien on a oüy dire aſſez clairement & par la voix & par les
eſcrits, ce qui eſt arriué de funeſte & d’eſpouuentable de¬
puis la mort du Grand Henry pere de nos Roys. De m’arre¬
ſterauſſià ce qui nous voyons tous les iours arriuer à nos per¬
tes &à nos dommages, ce ſeroit battre l’eau & vouloir en¬
fermer le vent: c’eſt à dire, fairedes choſes tout à faitinutiles,
puiſque nous en ſommes nous meſmes les témoins & les ſpe¬
ctateurs. Neantmoins afin de tuer le temps dans vne ſaiſon
ouù il tuë vne ſi grande quantité de perſonnes dans tout ce
Royaume, ſoit par la Guerre ou ſoit par la Maladie, ie m’ar¬
reſteray à vne comparaiſon gentille, bien que familiere, &
qui ſemble auoir vne proportion aſſez belle & aſſez ſubtile;
par ce moyen ie feray paroiſtre charitablement à nos Parti¬
ſans François qu’elle peut eſtre la fin & l’arriere garde de
leur ambition & de leur auarice, & s’ils veulent bien lape¬
ſer & la tourner de tous ſens, i’eſpere qu’elle leur enſeignera
le chemin par lequel ils doiuent marcher, car ie leur diray
comme Dedale diſoit à ſon fils,
--2-Medio tutiſsimus ibis.
Vn voyageur qui rencontre en vn Carrefour trois che¬
mins qui le font douter, lequelil doit ſuiure, ne ſe deſtour¬
nera iamais tant, lors qu’il prend celuy du milieu, que s’il al¬
loit fauſſement à droit ou à gauche; le milieu eſt touſiours le
plus aſſeuré. Les trop grandes richeſſes, & les honneurs ex¬
ceſſifs peuuent eſtre iuſtement comparez à la chaleur du So¬
leil,