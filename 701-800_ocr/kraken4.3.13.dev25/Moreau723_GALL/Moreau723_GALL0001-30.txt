

Richelieu auant ſon depart,
Soit à deſſein ou par mégard,
Ou par vn coup de Politique
Que chacun à ſon ſens explique,
Dſt au Roy luy diſant adieu
Que Mazarin tiendroit ſon lieu:
quoy s’accorda noſtre Sire
Qui ne voulut pas le deſdire,
Et bien dauantage en partant

Le Roy en ordonna autant
A ſon Conſeil & à ſa femme,
Ce qu’elle fit la bonne Dame;
Maintes gens n’eſtoient pas d’aduis
Que ces aduis fuſſent ſuiuis,
Mais tous y perdirent leur peine,
Car noſtre charitable Reine
Luy leua la queuë ſi fort
Que ſon party fut le plus fort:
Mazarin ſe voyant Miniſtre,
Sur ſa teſte Chapeau & Mitre,
Et les plus hupés de la Cour,
S’en venir luy faire la cour
Il ſe mocquoit ſous l’habit rouge
Comme vn coq d’Inde entre ſes gouges,
On ne iuroit plus que par luy,
Ceux qui l’alloient trouuer chez luy
Le traittoient d’Eminentiſſime,
Quoy qu’il fuſt ignorantiſſime
Au meſtier où mis on l’auoit,
Car oſtez les jeux qu’il ſçauoit
Du Hoc & du Trente & quarante,
L’art de faire chere courante,
Porter des glands à̀ ſon rabat,
Il n’euſt pas tiré le rabat