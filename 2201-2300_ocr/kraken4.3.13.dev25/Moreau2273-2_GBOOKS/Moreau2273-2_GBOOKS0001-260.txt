Prince, dont le nom leur eſtoit en eſtime, bien loing de luy
porter de la haine. Mais Dieu qui diſpose des Eſtats, & qui
tient en ſa main les cœurs, & les volontez des Princes,
permit, qu’il y eut de grands mouuemens dans la Sauoye,
& le Piedmont, Le Cardinal de Sauoye, & le Prince Tho¬
mas s’eſtans liguez auec l’Eſpagnol, contre Madame & le
jeune Duc leur Nepueu. Ce qui fut ſuiuy de la reuolte de
quantité de places ſortes, & preſque de tout le Piedmont.
L’ordre fut enuoye au Duc de Longueville, de quitter le
Comté de Bourgongne, pour aller au secours de Madame.
Il paſſa les Monts, auec vne Armee de ſix a sept mille
hommes, & s’eſtant auancé iuſqu’à Thurin, pendant que les
Troupes eſtoient en marche, il apprit en y arriuant, que le
Prince Thomas & le Marquis de Leganés, eſtoient venus au ſe¬
cours de Chiuas aſsiegé par le Cardinal de la Vallette. Il y ac¬
courut auſſi-toſt, ſur des cheuaux de poſte, pour ne manquer
pas de ſa perſonne, en vne ſi belle occaſion. Il y arriua ſi a
propos, que les deux armées eſtans en bataille, l’on com¬
mençoit à faire feu de part & d’autre. Le bruit de ſa venuë
ayant couru parmy nos Soldats, il parut vne fi grande alle¬
greſſe, & ils eſleuerent vn tel cry de joye, ſoit par l’affection
qu’ils portoient à ce Prince, ſoit qu’ils creuſſent qu’il
n’eſtoit pas ſeul, & qu’il y auoit du renſort & des troupes
auec luy, que la nouuelle paſſa iuſque dans l’Armée enne¬
mie, dont les Cheſs jugerent à̀ propos de faire leur retraicte,
ſans hazarder le combat, Et le lendemain, Chiuas se rendit.
L’armée du Duc paſſa cependant les Monts, & ſi toſt
qu’on la vit paroiſtre dans le Piedmont, pluſieurs places ſe
remirent dans le deuoir, enuoyant reconnoiſtre Madame,