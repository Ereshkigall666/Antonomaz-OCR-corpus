Eſpagnols, ils connoiſſoient aſſez leurs artiſices. Mais la
peine eſtoit bien auſſi grande enuers les Alliez, qui regar¬
doient auec ialouſie les prosperitez de la France, & que la
diuerſité de Religion rendoit capables de ſoupçons contre¬
elle. Les Suedois neantmoins, a qui noſtre Alliance eſt ſi
vtile, ſe maintinrent dans les termes du Traicté, par la pru¬
dence, & la force d’eſprit de leur Royne, la merueille de nos
iours. Ce qui obligea Trautmanſdorff de reuenir à Munſter.
Ce Gentilhomme, à dire veriteé, auoit agy iuſques-la, pluſtoſt
par le mouuement & l’impulſion d’Eſpagne, que par ſon
propre ſentiment. Et l’on ne peut pas dire, que dans le
reſte de ſa conduite, il n’ait teſmoigné d’eſtre homme
d’honneur, bon Aleman, & vray ſerviteur de ſon Maistre.
Auſſi eſtoit-il peu agreable aux Eſpagnols, qui ne ceſſerent
point qu’ils ne l’euſſent tiré de l’Aſſemblée. Il connut donc,
qu’il ſeroit malaiſé de calmer les troubles de l’Empire, ſans
donner contentement aux François; Et l’Empire en toute
maniere, vouloit auoir la paix. Ce qui fit, qu’eſtant entré
en Traicté auec nous, des le 13. Septembre 16a46. l’on
conclud tout ce qui concernoit l’intereſt de la France auec
l’Empereur, à la reſerue de deux poincts, dont l’eſtat des
choſes preſentes ne permettoit pas que l’on puſt conuenir
alors, & qui furent remis à la fin du Traicté. C’eſtoit l’aſ¬
faire de la Lorraine, que la France déclaroit ne pouuoir
mettre en Traicté, & la ſaculté que l’Empereur ſe vouloit
reſeruer d’aſſiſter le Roy d’Eſpagne, s’il demeuroit en guerre
auec nous. Lequel Accord, fut encore renouuelleé et con¬
firme, au mois de Nouembre de l’année ſuiuante. L’vn &