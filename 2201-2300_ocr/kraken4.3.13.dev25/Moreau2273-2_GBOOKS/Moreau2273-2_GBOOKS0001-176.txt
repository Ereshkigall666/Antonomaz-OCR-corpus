nous perdre; ni qu’il ſuit les briſées du Cardinal Cajetan,
penſionnaire du Roy Catholique, pour luy liurer Henry le
Grand, l’amour & le bon-heur des peuples, comme vous
en eſtes l’esperance. Nous ne penettrons point encore dans
la delegation de Galarety, ni dans les ſecrets de ſon Audience
bien qu’elle ait deſia produit des efſects plus funeſtes, que
ne fit iamais l’Ambaſſade de Dom Bernardin de Mendoze,
auec la puiſſance de tous les Partiſans d’Eſpagne, alors que
dans Paris ils s’appreſtoient pour mettre voſtre Couronne
ſur la teſte de leur Maiſtre.
Enfin, Sire, nous ſermons les yeux a la haute politique,
pour les faire ouurir à nos mal-heurs; & nous contentans
de faire voir ſa perfidie par nos propres deſaſtres, ie m’aſſeure
apres cela, qu’il n’y a perſonne ſi groſſier, qui ne juge que
le Cardinal Mazarin n’a trauailleé iuſques iey qu’a perdre le
Roy & le Royaume.
L’Hiſtorien de l’ancienne Rome dit, que l’auarice & la
luxure ſont les deux peſtes, qui ont exterminé les grands
Empires du monde. Si le Cardinal Mazarin ſe ſert de la der¬
niere pour nous perdre, nous ne pouuons en rien examiner;
encore vn peu de reſpet pour le caractere qu’il porte, ou
qu’il feint de porter, nous ferme la bouche, & l’impureté
des Italiens (nous en exceptons les bons) n’a pas encore
tellement infecté la France, qu’il ne nous reſte aſſez de pu¬
deur pour ſupprimer des crimes, dont la reprehenſion ne
ſeroit pas plus vtile que l’exemple en pourroit eſtre infame
& dangereux.
S’il s’eſt ſeruy de l’auarice; ô doute criminel  mais plus