bien, & qui veulent contribuer au ſoulagement des pau¬
ures, qu’ils faſſent comme Monfieur le Curé de Saint¬
Euſtache de Paris, qui le porte luy-meſme, & le diſtribue
par ſes mains, ſans le confier à des gens qui en recom¬
penſent leurs comperes & leurs commeres, & qui en
fomentent la pareſſe & l’oiſiueté d’vn tas de groſſes filles
qui peuuent entrer en condition, & gagner leur vie auec
plus d’honneur & plus d’innocence, qu’elles ne font point
auec des grimaces & des pratiques que ie ne veux point
deſcrire quant ̀ present. Ie dois cette reconnoiſſance à la
vertu ſolide & veritable de Monſieur de Saint Euſtache,
qui tres-aſſurément en donne plus tout seul que trente
Eueſques, & cent Peres de la Charité enſemble; Et ce
mot d’aduertiſſement à la piété des Bourgeois de Paris
pour les prier au nom de Dieu, & de ceux qu’ils ſecou¬
rent, d’eſlargir leurs bienſaits de la ſorte, afin qu’ils en
ayent le merite, & la reconnoiſſance en meſme temps.
Reſeruant de nommer dedans vn ouurage qui ſera plus
conſiderable, & de plus de dure, vn grand Magiſtrat, &
vne Dame tres-pieuſe, dont le premier, outre qu’il fait la
juſtice gratis aux pauures, leur donne encore la pluſpart
de ſon reuenu; Comme cette vertueuſe femme qui exerce
des charitez qui meritent vn liure particulier, quoy qu’elles
les veule auſſi cachées qu’elles ſont grandes, & peu com¬
munes dedans noſtre Chriſtianiſme.