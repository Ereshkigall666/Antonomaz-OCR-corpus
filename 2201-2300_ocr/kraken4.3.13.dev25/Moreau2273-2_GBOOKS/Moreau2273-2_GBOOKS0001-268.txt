& faisant trente mille hommes toutes ensemble, on alla aux
ennemis retranchez à Fritzlar. Le Duc et le Mareſchal, ſe
logerent à Vvildungen, petite Ville, dans le Comté de
Vvaldech, à̀ vne heure de Fritzlar. Et de cette ſorte les
deux Camps demeurerent retranchez, l’vn prés de l’autre,
depuis la fin d’Aouſt, iuſqu’en Octobre, pendant lequel
temps, le Duc retomba malade, et fut porté à Caſſel.
Les Ennemis, ayant ramaſſé & fait venir tout ce qu’ils
auoient de troupes en Allemagne pour ſe deſgager, deſlo¬
gerent les premiers, & marcherent vers le Brunzuich,
cherchant à y eſtablir leurs quartiers. Mais nos troupes s’eſ¬
tant miſes deça le Vvezer, ils furent contraints de retourner
en Vveſtphalie, ayant beaucoup diminué leur arḿe, par
cette penible marche, & par les incommoditez du campe¬
ment de Fritzlar.
Le Duc de Longueville eſtant au lit malade à Caſſel,
eut encor le bon-heur de donner des ordres au Colonel
Roze, qui furent ſi bien exéeutez par luy, qu’il deffit iuſ¬
qu’aà trois mil cheuaux des Ennemis, en quatre, ou cinq
rencontres, qu’il eut auec leurs parties, en l’vne desquelles
fut tué le General Breda, qui auoit reputation d’eſtre le
meilleur Chef de Cavalerie qu’euſſent les Imperiaux. Et
aux autres le Comte Gall, & grand nombre d’Officiers, &
perſonnes de marque, furent faits priſonniers. Roze ayant
outre cela conduit vne Monſtre, de Franchfort, à l’armée,
& enuoyeé à ſon General, huict eſtendards, & vn drapeau
pris ſur les Ennemis.
Le ſeruice, que le Duc rendit au Roy pendant ces deux