ſa Requeſte pour cela, & contre ceux qui ſont icy en trop
grand nombre à Paris, à la honte de l’Egliſe, au ſcandale
de la Religion, & au detriment des oüailes qui leur ſont
commises, & qu’ils negligent ſi ſort.
De dire que le Parlement a plus eſtimé la perſonne du
Mazarin en mettant ſa teſte à cinquante mille eſcus, que
celle de IEesus-Cnaisr qui n’a eſté vendüe que trente
deniers; Outre que cette comparaiſon eſt impie & dange¬
reuſe, elle eſt auſſi impertinente & ridicule, parce que le
Fils de Dieu n’a point eſte vendu comme coupable ny
comme meſchant, mais ſeulement trahi par Iudas, l’vn de
ſes Apoſtres, qui par vne auarice ſordide & damnable,
promit aux Iuifs de leur enſeigner où eſtoit Iesus de Na¬
zareth qu’ils ne connoissoient point, & de leur liurer entre
les mains, moyennant trente deniers qu’ils luy donnerent
pour recompenſe & reconnoiſſance; Où au contraire, le
Parlement n’a condamné le Mazarin que comme vn cou¬
pable obſtiné & rebelle, & vn criminel de notorieté pu¬
blique, dont mille vies ne ſuffiroient pas, s’il en auoit
autant, pour expier les malheurs, les ruines, les abomi¬
nations, les deſordres, & les brigandages qu’il a commis;
ne profitant rien ny de ſes deſpoüilles, ny de la recom¬
pence qu’il ordonne à celuy qui guerira le public d’vne
peſte qui ne peut que luy cauſer la mort ſi elle regne, & ſi
elle ſubſiſte encore dauantage.