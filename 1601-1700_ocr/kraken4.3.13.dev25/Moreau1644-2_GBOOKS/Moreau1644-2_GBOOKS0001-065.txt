4é6
HISTOIRE
nous oſter la liberté des ſuffrages: Ils ont penſé par
là vous rendre odieux aux peuples, & decrediter les
premieres années de voſtre vie, ſur laquelle tout le
Royaume jette les yeux, & dont le public a con¬
ceude ſi hautes eſperances. Maisnous eſperons, Mõ¬
ſieur, que ces deteſtables conſeils tourneront à leur
confuſion & à leur ruine, que vous en ferés plutoſt
le iour de voſtre gloire & de voſtre triomphe, & que
faiſant reflexion ſur ce que nous vous diſons au¬
iourd’huy, vous aurez aſſez de courage & aſſez de
bonté pour repreſenter à la Reyne les deſordres &
les dereglemens de l’Eſtat, qui luy ſont ſi artificieu¬
ſement diſſimulés. C’eſt dont nous vous conjurons
par les vœux & les ſouhaits que nous faiſons pour
voſtre proſperité, par tant de familles eſplorées, ou
plutoſt par les larmes de tout vn peuple malheu¬
reux & abandonné. Cependant tout ce diſcours
ne ſera pas vn conſentement aà la verification des
Edits, mais au contraire vne proteſtation formelle
que nous nous y oppoſeroõs touſiours auec vigueur,
afin de faire voir qu’il y a encores dans le Royau¬
me de bons & fideles ſubjets du Roy.
Les choſes s’eſtans ainſi paſſées auec honneur &
auec courage dans les Compagnies, elles creurent
neantmoins que tous leurs efforts ſeroient encore
inutiles, ſi elles agiſſoient en particulier. Tellement
qu’elles reſolurent d’vnir leurs forces & leur autho¬
irté, afin de trauailler aà̀ vne reformation generalle
de l’Eſtat, & d’en faire connoiſtre les deſordres.