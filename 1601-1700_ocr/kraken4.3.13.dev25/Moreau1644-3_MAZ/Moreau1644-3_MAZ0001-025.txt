¬
DV TEMPS.
5
leans, le Cardinal Mazarin, Monſieur le Chance¬
lier, le ſieur d’Emery Surintendant, & quelques Se¬
cretaires d’Eſtat.
Laà ſe forma vne celebre diſpute entre Monſieur
le premier Preſident, & Monſieur le Chancelier,
pour inſtruire la Reyne des priuileges du Parle¬
ment, & pour ſçauoir s’il pouuoit prendre connoiſ¬
ſance de l’Edict. Car bien que cette queſtion ſem¬
blaſt auoir eſté decidée, puis qu’il y auoit eſté enuo¬
yé pour le verifier, neantmoins c’eſtoit encore vne
adreſſe du Conſeil pour empeſcher la continuation
de la deliberation, & pour ſe maintenir touſiours
dans l’authorité abſoluë.
Monſieur le premier Preſident défendant la di¬
gnité & les prerogatiues de ſa Compagnie, repre¬
ſenta que la plus part des choſes contenuë̈s dans cet
Edict regardoit le Domaine, dont la connoiſſance
appartenoit au Parlement priuatiuement à toutes
les Compagnies Souueraines, que ce qui concernoit
les Aydes y deuoit meſmes eſtre verifié, parce que la
Cour des Aydes n’auoit point eſté eſtablié pour ve¬
rifier aucuns Edicts, mais ſeulement pour connoi¬
ſtre de certaines matieres, & pour les decider entre
les particuliers.Que quand on leur portoit quelques
Edicts, ce n’eſtoit pas pour les verifier, mais ſeule¬
ment pour les enregiſtrer, & pour y auoir recours
toutefois & quantes qu’on traitteroit de cette ma¬
tiere deuant eux. Qu’il ſeroit bien rude au Parle¬
ment, qui auoit receu autresfois les appellations des
A ij
 