
1
10¬
HIS TOIRE
 uelle, Monſieur le premier Preſident ſe chargea de
ſçauoir quel rang on leur voudroit donner, cela s’e¬
ſtant accommode, la conference fut faite deux iours
apres, mais ſans aucun fruit.
Le Conſeil voyant que cette affaire ne reüſſiroit
pas comme il s’eſtoit promis, voulut preuenir l’Ar¬
reſt de la Cour, qui alloit faire deffences d’executer
l’Edict, car dans le meſme te mps on enuoya vne De¬
claration portant ſuppreſſion du Tariffe, afin que
l’on creuſt que c’eſtoit de l’authorité du Roy & du
Miniſtere qu’il auoit eſté ſupprimé.
Mais comme le ſieur d’Emery qui auoit la dire¬
Ction des Finances n’auoit pas accouſtumé de faire
du bien, qui ne fut ſuiuy d’vn plus grand mal; il en¬
uoya cinq autres Edicts, qui eſtoient bien de plus
grande conſequence, & plus onereux au publie, que
celuy du Tariffe que l’on auoit ſupprimé.
Le premier eſtoit le Semeſtre du Chaſtelet de Paris,
auquel l’on reüniſſoit toute la Police & la principa¬
le fonction des Commiſſaires du quartier.
Le ſecond eſtoit vne creation d’vn nombre infiny
d’Officiers ſur les Ports auec des attributions de
droits.
 Le troiſiéme eſtoit pour obliger tous les Mar¬
chands du Royaume, de porter tous les ans leurs
 poids & leurs meſures pour eſtre eſtalonnez, & pour
eſtre auſſi taxez à proportion de leur trafic & de leur
 commerce, qui eltoit vne forme de taille, que l’on
vouloit impoſer ſur eux, laquelle l’on eut augmẽtée