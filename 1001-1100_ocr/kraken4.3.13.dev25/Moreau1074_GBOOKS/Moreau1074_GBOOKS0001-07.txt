rendre: & pour eſtre abſolus, il eſt neceſſaire!
qu’ils ſoient les maiſtres d’eux-meſmes auſſi
bien que du peuple. Il eſt vray que nous fuyons ;¬
naturellement la contrainte, & que nous nous.
portons volontiers à la liberté, mais les chaiſnes.
de l’amour nous retiennent dans le deuoir. Ie ne
doute pas que les ſubjets n’en puiſſent abuſer,
comme les grands du monde peuuent abuſer de
leur authorité. Ce ſont des eſcueils eſgalement
à craindre, & ie ne ſcay lequel des deux fait faire
le plus ſouuent naufrage. Ie conſeſſe qu’il n’eſt
rien de plus dangereux qu’vne Majeſté meſpri¬
ſée; mais auſſi il n’eſt rien de plus inſuportable
qu’vn pouuoir tyrannique: & lors que celuy-cy
fait prendre les armes, les ſuccez en ſont tou¬
ſiours funeſtes. On ne doit guere eſperer que
des peuples reduits au deſeſpoir ſe ramenent à
l’obeiſſance La rigueur des maux paſſez leur dõ̃¬
ne des apprehenſions pour l’aduenir. Le meſ¬
pris pour le moins n’eſtouffe pas touſiours tous
les ſentimens de l’amour, il y reſte encore quel¬
ques ſecrets mouuemens qui deſarment bien
ſouuent les plus rebelles. On reuient pluſtoſt
d’vne extremité que de l’autre; & encore bien
qu’on les doiue eſuiter toutes deux: le tiens qu’il
 vaut mieux pancher du coſté de la douceur, que
de laſeuerité.
 ¬