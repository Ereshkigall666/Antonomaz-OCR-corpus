6
Dreſſé pour faire voir au monde,
Goliath vaincu par la Fronde.
Pariſiens, & Bourdelois,
Vous rirez trop à cette fois.
Et la Champagne rauagée,
Ne pouuant mieux eſtre vangée,
Que par la mort de ce Tyran,
Commancera dans moins d’vn an,
A ſe releuer de ſa perte,
Et lors noſtre France deſerte,
De ce monſtre d’iniquité,
Plein d’orgueil, & de vanité,
Aura la Paix, ſi ie ne réve.
Ou du moins vne longue tréue,
Tant ſouhaittée des François,
Fidelles ſuiets de nos Roys,
Ie ſçay fort bien Foutu viedaze,
Qu’vn coupde pied de mon Pegaze,
Porté contre vn grand animal,
Ne luy ſçauroit faire du mal,
Mais la Muſe la plus diſcrette,
Ne ſçauroit demeurer muette,
En vn temps où tout eſt permis,
Pour déchifrer nos Ennemis.
Si i’auois autant de paroles,
Que tu nous voles de piſtoles,
Ie ferois bien mieux ton portrait,
Mais reç̧ois neanmoins ce trait,