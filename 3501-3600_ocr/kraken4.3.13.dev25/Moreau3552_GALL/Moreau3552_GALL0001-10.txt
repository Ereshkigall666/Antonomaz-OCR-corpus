15
3

 On dit neantmoins ſourdement
Que l’Autheur du Hoc bon yurogne
Veut que la Riuiere s’éloigne
Pour boire du vin librement;
Mais qu’importe à mon allegreſſe
Que l’Autheur de la ſechereſſe
Soit celuy de hoc ou de haec,
Pourueu que cela continuë
Ie bois le vin pur teſte nuë
Puis que la Riuiere eſt à ſec.


t Ne nous engageons pas pourtant
Dans l’intrigue, & dans la ſoupleſſe,
De cette grande ſechereſſe
Laquelle nous eſtonne tant:
C’eſt vn bon-heur pour noſtre France
Que cette ſaincte decadence,
Car nous ne manquerons que d’eau,
Les beuueurs & les bons yurognes
Ont la liberté de leurs troignes
Puis que la Riuiere eſt ſans eau.